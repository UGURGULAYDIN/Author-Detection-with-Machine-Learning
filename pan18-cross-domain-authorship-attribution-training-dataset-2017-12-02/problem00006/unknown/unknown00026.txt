sua non era stata una richiesta velata ma una sfacciata e appassionata proposta, appena un poco velata di una leggera nota di disperazione. Era forse pazzo d’amore per l’eroe del mondo magico? O la sua richiesta nasceva da altro? Quali sentimenti inespressi, sapientemente mascherati dietro un viso di quasi porcellana, si nascondevano in lui? Onestamente, Draco non ne aveva idea ma non pensava che sesso e amore ne facessero parte. Era più che sicuro di non aver mai sognato di andare a letto con Harry Potter. Probabilmente avrebbe dovuto fermarsi e pensare, riflettere per bene, obliviarlo, dopodiché andarsene e classificare la faccenda come un bizzarro episodio. Ciononostante rimase e dominato da un coraggio che raramente gli era appartenuto, il giovane Malfoy si ritrovò addirittura a insistere.
«Prendimi qui e adesso» ripeté, con tono deciso e al tempo stesso rotto dall’incertezza. Il suo era un comando ben poco perentorio. Suonava come un ordine ma aveva un vago sapore di supplica. Non desiderava per davvero far sesso con Potter, quindi per quale ragione lo implorava di schiacciarlo contro la parete e di prenderlo con forza, fino a quasi fargli male? Non era così fra loro. Magari lo sarebbe stato in un futuro lontano ma non adesso, non a quel punto del loro rapporto. Ancora non si erano detti tutto quanto. Ancora, Draco teneva nascosti particolari del proprio passato che non aveva intenzione di confessare a qualcuno. Ancora faticava a definirlo un amico. Tuttavia erano minuti che lo implorava di fare l’amore, senza badare alla propria dignità o alle lacrime che non avevano smesso per un solo istante di rigargli il volto.

«Prendimi. Ti scongiuro, fallo.»
«Non lo vuoi, Draco e lo sappiamo tutti e due.»
«Ti prego» balbettò, incurante del suo essere spoglio di una qualsiasi dignità e appena prima di lasciarsi cadere a terra.
«Non è così che funziona» riprese Harry, in tono più pacato «il sesso non aiuta. Dobbiamo affrontare i brutti ricordi o quelle cose che ci fanno vergognare, e accettarle. Io l’ho fatto e devi farlo anche tu. Ascolta, con quello che ti è successo è normale sentirsi così.»
«Non tentare di giustificarmi, San Potter, non ti azzardare nemmeno» sputò fuori, con rinnovato vigore e cancellando via con la punta delle dita i segni della propria debolezza.
«Se mai io dovessi fare una cosa del genere, Malfoy, obliviami perché preferirei non ricordare di averti biasimato per quello che sei.» Poco dopo, al 12 di Grimmauld Place calò il silenzio. Se in un primo momento l’atmosfera parve loro perfino irreale, probabilmente fu proprio a causa del non parlare, il merito d’aver scosso Draco fin nel profondo. Valeva la pena, aprirsi a Potter. Infatti fu allora che si soffermò a osservarlo, prendendosi la briga di studiarne le espressioni. Quello che Harry mostrava era un cipiglio intransigente, severo e dannatamente austero per un uomo così giovane. In parte, a Draco ricordò lo sguardo duro ma dolce di sua madre. E forse furono proprio quegli occhi a farlo capitolare. Di questo, però, non poteva dire d’esserne sicuro.
«La verità è che avrei potuto dirgli di no» esordì, prima di tirarsi in piedi e fronteggiare Potter con una baldanzosa aria di sfida, sporcata unicamente dall’evidente sofferenza che gli dilaniava lo sguardo. «La verità, quella che ti ostini a non vedere, è che avrei dovuto essere più coraggioso e mostrare un po’ di tutta quella dignità che non facevo che sbattere in faccia a chiunque. Invece mi sono piegato come un vigliacco e ho detto di sì. L’ho seguito e mi sono inchinato ai piedi di Voldemort. La verità, Potter, è questa perché su quella dannata torre ero pronto a uccidere.»
«Ma non l’hai fatto» proruppe Harry, ben deciso a farsi valere «io c’ero e so com’è andata. L’ho detto al processo e lo ripeterei altre mille volte: non hai ucciso Silente. Le tue sono tutte stronzate da regina del dramma. Sai cos’ho visto quella sera? Un ragazzo spaventato. Silente credeva in te, fino all’ultimo ha sperato che non lo facessi e non perché aveva paura di morire, ma perché sperava che non ti sporcassi di un omicidio. Se c’è una cosa che ho imparato da Albus Silente è che tutti hanno una seconda possibilità. Se ti hanno assolto…»
«È per una tua parola» gridò Draco, non domo «se non fosse intervenuto “il salvatore del mondo magico” in tutta la sua grifondorica gloria, io sarei ad Azkaban con mio padre. Te ne rendi conto? Anzi, sai che ti dico? Che forse sarebbe giusto così.»
«No, mi rifiuto di pensarlo» negò Harry, con vigore «non hai ucciso nessuno, mi hai aiutato quando ne hai avuto la possibilità.»
«Questo non fa di me un eroe, né un santo e il fatto che lui avesse in pugno la mia famiglia e occupasse la mia casa, non fa di me un martire.»
«Ma nemmeno ti condanna» urlò Potter con quanto fiato aveva in corpo e mentre l’eco delle sue parole riverberava per l’antica dimora