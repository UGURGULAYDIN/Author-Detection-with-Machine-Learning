– Non è l’unico, a quanto pare – aggiunse lei, indicando un altro ragazzo con il cappello e la barba da babbo Natale, o una ragazza che si aggirava con il berretto verde da elfo.

– Potremmo comprarli per la fest--

– No – gemette Kurt – Non riuscirai mai a convincermi a infilarmi una roba del genere sui capelli e Santana te lo farebbe ingoiare, se provassi a rifilargliene uno. Cerchiamo le cose che ancora ci mancano e fuggiamo da questo posto, non so come faccia ad entrare altra gente, lo spazio vitale è già ridotto al minimo.

Ovviamente si persero di vista nel giro di poco, finendo per incantarsi davanti alla moltitudine di articoli bizzarri – giochi da tavola in miniatura, agende per il nuovo anno a prezzi stracciati, articoli da cartoleria, la parete dei tè e delle spezie; Kurt era giusto lì a domandarsi se aveva bisogno di una nuova confezione di cannella, quando la risatina di una ragazza lo distrasse e si voltò di scatto, sperando fosse Rachel: la scena che si trovò di fronte, invece, era quella di due ragazze, probabilmente della sua età, che ridacchiavano, ciascuna con qualche articolo del negozio in mano, mentre schioccavano un bacio ad uno dei commessi, con l’ennesimo ridicolo cerchietto decorato, stavolta con... un enorme bastoncino di zucchero ondeggiante? Kurt distolse lo sguardo, anche se il commesso avrebbe meritato più attenzione, ma si convinse di aver più bisogno di cannella – e comunque uno che si faceva sbaciucchiare da due clienti non era il suo tipo ed era anche sicuramente etero, e Kurt aveva finito di prendersi le cotte per gli etero (era una delle prime voci del suo Elenco dei Buoni Propositi dai tempi del liceo). Dunque, cannella. No, non cannella, era lì per Rachel – cioè, bicchieri e piatti, e poi ritrovare Rachel.

– La boss l’aveva detto che il vischio avrebbe fatto furore su Blaine – era scoppiata a ridere una voce dietro di lui – Ti dovremmo mettere all’entrata.

– L’avete già fatto – rispose una voce liemente esasperata – Tutto il turno del pranzo: sono stato assalito dalle cinque figlie di quella signora che ha comprato tutti quei canditi e caramelle.

– E da due vecchiette – rise un’altra voce.

– E persino dalle due promoter vestite da elfo del negozio di cosmetici.

– Basta, è deciso, fila sulla soglia ad attirare altri clienti!

– State praticamente prostituendo la mia faccia per riuscire a stipare più gente qua dentro? Vi odio – sibilò la voce esasperata, ora decisamente più esasperata.

– Sei sfortunato, vecchio mio – rispose un altro – Manco un bel ragazzo, solo donne di tutte le età.

A quel punto, Kurt si voltò: la voce esasperata proveniva dal commesso con il cerchietto che gli era sembrato un bastoncino di zucchero, e invece era una specie di ondeggiante braccio con attaccato un vischio finto – questo spiegava la faccenda dei baci.

E si offriva esplicitamente come un’ottima scusa, no?

No, Kurt, concentrati: piatti e bicchieri. Festa. Stai per avere la nomina a peggior padrone di casa della storia e non crederà nessuno che è stata colpa delle ragazze.

Si voltò, con troppo slancio, forse, e finì addosso a qualcuno: stava giusto per chiedere scusa, quando un rametto di vischio finto gli sbatté sulla fronte.

– Posso esserti utile? – chiese, senza scomporsi, il Ragazzo del Vischio, sfoderando un sorriso sfinito e sorprendentemente paziente.

– Oh. – fece un passo indietro, cercando di recuperare dello spazio vitale (anche se in effetti non era stato male appoggiarsi qualche secondo) – Io. Ehm. Tra due ore arrivano i miei ospiti per la festa di Natale.

– ... Ok?

– E le mie coinquiline hanno scordato i piatti e i bicchieri.

– In questo credo di poterti essere utile – rispose il commesso, sorridendo di nuovo (ma lo faceva per lavoro o per abitudine? Perché avrebbe voluto dirgli che si trattava di un’abitudine davvero molto carina) – Per di qua, se sparisco nella ressa, segui il vischio!

Kurt “seguì il vischio” e lungo i pochi metri tra lo stand delle spezie e quello dei servizi di plastica per la tavola il Ragazzo del Vischio venne fermato da un’altra ragazza ridacchiante, che lui si rese conto di aver guardato malissimo; l’espositore di fronte a cui si fermò il vischio, ondeggiando, era pieno di piatti, bicchieri, tovaglioli e quant’altro in carta o plastica, decorati in rosso o verde: Kurt afferrò quel che gli serviva, sperando che Rachel non avesse già comprato e fosse uscita, e quando si volse il Ragazzo del Vischio era ancora lì, forse ancora più carino di qualche secondo prima, il che era assolutamente impossibile. Forse.

– Posso esserti utile in qualcos’altro? – chiese.

Kurt si accorse di fissare il vischio appeso come un gatto farebbe con una decorazione di Natale, senza riuscire a staccare gli occhi e con lo sguardo un po’ ebete.

Il Ragazzo del Vischio ridacchiò – Ne vuoi uno per il tuo, mhm, ragazzo? O ragazza?

– Oh, no, niente ragazzi, al momento, e il mio ex è un infame verme strisciante che meriterebbe di essere