Yato ha trovato una lettera sul suo comodino, dopo essere tornato a casa dal funerale, e la sta fissando da minuti, o forse ore, spaventato da cosa potrebbe esserci scritto; è indirizzata a lui, il nome sulla busta nella grafia ordinata e quasi infantile di Yukine.Hiyori bussa alla sua porta prima che trovi il coraggio di leggerla, dicendogli che la cena è pronta con una voce spezzata e roca che gli fa capire che stava piangendo, perché Yukine era qualcuno di importante anche per lei, quasi un fratellino da amare e proteggere dal mondo, e si sta sicuramente incolpando per non essere riuscita a farlo, per aver fallito nel compito che si era prefissata, e se Yato non le volesse così tanto bene, e se non si sentisse altrettanto responsabile di lei per ciò che è successo, probabilmente farebbe lo stesso; e Yukine non glielo perdonerebbe mai se lo facesse davvero.Esce dalla sua camera in silenzio, e in silenzio offre un abbraccio alla ragazza che lo ha aspettato dietro la porta, lasciando che lo stringa a sé e usi la sua spalla per soffocare i singhiozzi che per qualche motivo ha ancora in gola, le lacrime che bagnano la sua maglietta una sorpresa, perché ha pianto per ore e pensava di averle finite; Yato le accarezza la schiena, piano, cercando di confortarla nonostante abbia anche lui un disperato bisogno di conforto, ed è solo dopo diversi minuti che la allontana delicatamente da sé per prenderle una mano e guidarla verso la cucina, lo sguardo chino a fissare il pavimento senza vederlo, senza avere bisogno di vederlo perché conosce la casa come il palmo della sua mano.I loro genitori non dicono nulla quando prendono posto a tavola, e i ringraziamenti per il cibo sono sussurri che in qualche modo non disturbano il silenzio; anche loro sentono la mancanza del ragazzino biondo che sedeva spesso con loro, tra Yato e Hiyori perché sentiva il bisogno di essere protetto nonostante non l'avesse mai ammesso, ed è sconcertante e doloroso non averlo più davanti, a mangiare insieme a loro; Yukine faceva parte della loro famiglia, dopotutto, era quasi un terzo figlio, ed è quasi divertente, davvero, rendersi davvero conto adesso che non c'è più di quanto era entrato sotto la pelle di tutti loro.Hiyori è la prima ad alzarsi per tornare nella sua camera, subito dopo aver posato le bacchette sul tavolo, gli occhi rossi e di nuovo pieni di lacrime che spezzano ancora di più i cuori di tutti, già in frantumi, e Yato la imita qualche minuto più tardi, lo sguardo vacuo e lo stomaco che minaccia di fargli rimettere il poco che è riuscito a mangiare, e quando si chiude la porta della sua stanza alle spalle posa subito gli occhi sulla lettera che ha lasciato chiusa sulle lenzuola; è tempo di leggerla, si dice, per farsi coraggio, ma allunga una mano per prenderla solo lunghi minuti più tardi, sfiorando l'angolo della busta con i polpastrelli come per timore di scoprirla bollente, per timore di scottarsi, ed è stupido, perché è solo una lettera, una lettera che qualcuno ha posato sul suo comodino quando era fuori, ad assistere al funerale del ragazzo più importante della sua vita, ed è solo in quel momento che sente gli occhi pizzicare, per la prima volta che ha ricevuto la notizia, perché le lacrime non sono arrivate negli ultimi due giorni, il vuoto che aveva (ha) nel corpo, l'apatia, che le rifiutava ogni volta che minacciavano di comparire.Gli tremano le dita quando apre la busta, delicatamente, come se fosse un tesoro, aiutandosi con quel coltellino svizzero che ha comprato perché sembrava la cosa più figa del mondo, all'epoca, quel coltellino che Yukine e Hiyori gli rimproveravano di avere sempre con sé, e la prima cosa che cade sul letto quando finalmente capovolge la busta aperta è la fotografia che Hiyori ha scattato a entrambi con la sua polaroid durante il suo ultimo compleanno, mesi prima, che lo ritrae con una guancia premuta contro quella di Yukine e un braccio intorno alle sue spalle, una smorfia giocosa sul volto e gli occhi dell'altro esasperati mentre fissano l'obbiettivo. Ti ho mai detto che il tuo compleanno è il mio giorno preferito dell'anno? c'è scritto, sullo spazio bianco sotto l'immagine, nella grafia ordinata e quasi infantile di Yukine, e solo in quel momento Yato lascia finalmente cadere le lacrime.