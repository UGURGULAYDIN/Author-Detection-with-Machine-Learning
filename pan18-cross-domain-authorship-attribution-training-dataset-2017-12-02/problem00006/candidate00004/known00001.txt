quindi passi sopra la sua irritazione e gli ordini di risponderti.
«Io… ecco, sì.» Imbarazzato, lo è di nuovo. I segnali d’altra parte ci sono tutti: sguardo basso e dita delle mani che si torcono di continuo in un chiaro sintomo di nervosismo. Perché è teso? Per il Natale? Eppure non si tratta di una questione di cuore e sentimenti, è solo una festa e il dirti che vorrebbe trascorrerlo con te, lo rende agitato al punto da non riuscire a guardarti negli occhi? Tutto ciò è incomprensibile e, di conseguenza, irritante. Stai per domandargli ulteriori spiegazioni, quando Gregory riprende a parlare.
«Leggere un buon libro» prosegue «e stare abbracciato con te e al caldo sotto una coperta non è proprio una pessima idea. Lo so che non ti piace questa festa, ma io la sento per davvero l’atmosfera magica che si crea e voglio, vorrei, poter vivere in una bolla di felicità illudendomi che sia intaccabile, almeno per un giorno l’anno. Lo so che tutto potrebbe finire tra di noi o che potrebbe accadermi qualcosa mentre sono al lavoro, faccio un mestiere piuttosto pericoloso come mi ricordi di continuo, ma a Natale, solo oggi, vorrei vivere immerso in un’atmosfera serena e smettere di pensare al futuro. E mi rattrista il fatto che tu sia così tanto razionale da non volerlo o da non riuscire a vedere la magia.»
«La magia non esiste, Gregory e il Natale è solo una celebrazione cristiana a cui, con il proseguire dei secoli, si sono aggiunte tradizioni che con la nascita di Gesù c’entrano ben poco. Non vedo perché io debba vedere qualcosa di magico in un albero decorato o nel leggere un libro sotto le coperte di fronte al camino.»
«Ci risiamo» sbotta, ora evidentemente infastidito. Non si limita a roteare gli occhi e a sbuffare come fa spesso, ma stringe i pugni e proprio mentre tu, imperterrito, snoccioli nozioni da enciclopedia sul motivo per cui assecondare una festa, sia una grande sciocchezza. Ad essere tragico, però, è che sei talmente preso da te stesso e da ciò che hai da dire, dalla tua lezione gratuita di sociologia applicata, che nemmeno ti accorgi di quello che sta succedendo. Stupido, non vedi che lo stai ferendo? Come fai a non cogliere la rabbia che cresce e cresce ancora, divampando fino a divenire incontenibile? Anzi, no, te ne accorgi. Però è già troppo tardi.

Spesso ti domandi quando Gregory rinuncerà. Quando vorticherà su te stesso dicendoti addio per sempre e si chiuderà la porta di casa tua alle spalle, per non tornarne più. Avete litigato spesso, ma lui non si è mai arrabbiato tanto quanto oggi. Tu, d’altra parte, nemmeno lo hai ferito fino a questo punto. E come se dargli dell’idiota non fosse stato abbastanza, hai anche messo in dubbio il suo amore per te e probabilmente è questo che lo ha fatto scoppiare. Rabbia. Sua e tua in un tragico miscuglio di male parole e mezze verità. C’è un istante in cui addirittura fatichi a capire che cosa gli passi per la testa e perché sia così stupido da innervosirsi per un paio di regali e qualche biscotto allo zenzero. È sul serio così importante? Qualunque cosa tu abbia fatto dev’essere grave, più del solito, perché la maniera con cui se ne va, sbattendoti la porta in faccia e poi quello sguardo ferito che ti ha riservato prima di lasciarti, erano tutti atteggiamenti che non ti aveva mai riservato in passato. E fa male. Perché è doloroso? Lo è in un modo illogico e irrazionale, è un male di vivere che nasce al centro del petto e che non ha niente a che fare con l’influenza. Ora che Gregory è uscito per sempre dalla tua vita, ti senti solo. E proprio tu che sei nato e cresciuto nella solitudine più nera e che ti ci sei crogiolato, non ci vuoi più stare. Non lo vuoi più, essere solo.
«Sai cosa succede nel Canto di Natale di Dickens?» Sono già trascorsi diversi istanti da che te lo ha chiesto, ma la sua voce ancora ti vortica nella mente ed è come se riecheggiasse nel salone ormai vuoto della sua presenza.
«Quante volte ancora dovrai parlarmi di quello stupido racconto?» hai sbottato, stringendoti con vigore la radice del naso, sperando che ti passasse il mal di testa.
«Scommetto che lo hai letto da bambino» ha proseguito poco dopo, ignorandoti «ma che non l’hai capito e quindi lo hai classificato come una storiella stupida. Nah, è troppo irrazionale per un genio come te. Se lo avessi compreso fino in fondo forse sapresti dove voglio arrivare, ma dato che non lo sai te lo spiego. Vedi, ad un certo punto del racconto accade il miracolo e Scrooge cambia. Il che, a detta di coloro i quali lo conoscevano, sembrava essere impossibile. Eppure proprio lui, il solitario e avido Scrooge, inizia ad amare il Natale e mette da parte soldi e lavoro; sai perché lo fa? Nessuna magia natalizia o strano fluido d’amore, no, lui vede sé stesso e si disprezza. Scorge il suo futuro e lo scopre orrendo. Inizia quindi a comprendere