, dla nas. To jedyna szansa.- Zdajesz sobie sprawę, jakie to niebezpieczne? Jeżeli coś wymknie się spod kontroli…- Nie martw się. Jeśli przygotujesz ten specyfik i antidotum na niego, rozegramy to odpowiednio. Nikt jakoś bardzo nie ucierpi, a rozwiążemy przynajmniej problem tej plotki.- Wszystko już zaplanowałaś? - Gajusz patrzył na nią z niedowierzaniem.- Pracuję nad szczegółami. - Uśmiechnęła się lekko. - Ile potrzebujesz czasu?- Nie znam receptury. - Gwen wyjęła ukryty w rękawie sukni niewielki zwitek pergaminu i podała Gajuszowi. Medyk przebiegł wzrokiem po tekście. - Jeden dzień powinien wystarczyć - powiedział. - O ile mam wszystkie składniki. Niemagiczna część przepisu jest dość prosta.- A magiczna? - spytała z lekkim niepokojem.- Od lat nie praktykowałem magii. Nie wiem, co potrafię.- Spróbuj. Jeśli się nie uda, będziemy szukać innego rozwiązania. Ale wierzę, że sobie poradzisz. W tym momencie zza drzwi pokoju Merlina dobiegł rozpaczliwy krzyk.- Gajuszu! Gajuszu! - Gajusz i Gwen poderwali się równocześnie, ale to medyk jako pierwszy znalazł się przy drzwiach. Serce podskoczyło mu do gardła. Coś musiało się stać, bo Merlin nie miał w zwyczaju krzyczeć sobie bez powodu. Pchnął drzwi i z niespodziewaną dla samego siebie szybkością znalazł się przy łóżku. Gwen stanęła tuż za nim.- Co się stało? - zapytał Gajusz. Na twarzy Merlina malowało się przerażenie, może nawet większe, niż gdy pierwszy raz zetknął się z Dorochą i odkrył, że jego magia w tym przypadku nie działa.- Ona tu jest - wyszeptał dziwnie zachrypniętym głosem.- Kto? - zapytali równocześnie Gajusz i Gwen. Rozejrzeli się po pomieszczeniu. Ani śladu czyjejś obecności.- Stoi przy oknie. Patrzy na was. Śmieje się. - Oddech Merlina był płytki i przyspieszony, głos z trudem wydobywał się z gardła. - Kto? - ponowił pytanie Gajusz.- Ta… ta, której wyłupiono oczy. - Gwen wzdrygnęła się.- O czym ty mówisz-? - Medyk dotknął jego czoła. Znów było rozpalone.- O tej dziewczynie, która…- Ćśś. Już nic nie mów. Masz gorączkę. Cokolwiek widzisz, nie jest realne.- Gajuszu! Ona twierdzi, że…- Już dobrze. Uspokój się. - Mimo zdenerwowania, starał się, by jego głos brzmiał kojąco. Chciał pójść po wywar przeciwgorączkowy, jednak Merlin gwałtownie złapał go za rękę.- Nie idź nigdzie! Proszę, nie zostawiaj mnie!- Nie zamierzam. Pójdę tylko po lekarstwo.- Nie! - Palce Merlina zacisnęły się kurczowo na jego nadgarstku. - Nigdzie… nie… idź.- Ja przyniosę - odezwała się Gwen. - Czułem, że to się źle skończy. - Artur krążył po komnacie, nawet nie starając się ukryć zdenerwowania. - Ten idiota wykończy siebie i nas wszystkich przy okazji.- Co, według ciebie miało się źle skończyć? - zapytała spokojnie Gwen.- Czytanie tego. - Artur obrzucił oskarżycielskim spojrzeniem leżącą na stole księgę. - Cholera jasna! Znalazł się wielbiciel literatury historycznej!- Sugerujesz, że pogorszyło mu się od czytania? - Gwen nie potrafiła powstrzymać uśmiechu. Niektóre teorie jej męża bywały rozbrajające i ta niewątpliwie się do nich zaliczała.- Widziałaś co to jest? Dobrze, że zareagowałem w porę. Wolę nie wiedzieć co by się stało, gdyby doczytał do końca.- Gajusz mówi, że gorączka często rośnie na wieczór. Wystraszyliśmy się, ale wszystko jest już pod kontrolą. I nie sądzę, aby czytanie czegokolwiek, miało z tym cokolwiek wspólnego.- Jasne. Ta dziewczynka, której wyłupiono oczy na pewno nie miała z tym nic wspólnego - wypalił, zanim zdołał ugryźć się w język. Gdy Gwen opowiedziała mu, co dokładnie mówił Merlin, odrobinę niedorzeczna obawa, która po południu ledwie kołatała się gdzieś z tyłu jego głowy, nakłaniając go do odebrania Merlinowi księgi, przekształciła się właśnie w obawę całkiem realną. Jak bardzo musiały wstrząsnąć Merlinem te opisy, skoro utworzone na ich podstawie wizje prześladowały go w gorączce? Nie żadna z tych okropności, które udało im się razem przeżyć (a naprawdę mózg miał w czym wybierać), tylko akurat to. - Coś mu się zdawało. Gorączki nigdy nie miałeś? O ile sobie przypominam, po ukąszeniu przez ujadającą bestię zdawało ci się, że coś do ciebie mówiłam, podczas gdy ja...- Mówiłaś - przerwał jej zdecydowanie Artur. - Wiem, że mówiłaś.- Nie. - Gwen przechyliła lekko głowę i spojrzała na męża z trudem powstrzymując śmiech. Spierali się o to średnio raz w miesiącu. - To były tylko majaki.- No dobrze - skapitulował niespodziewanie Artur. - Może i mi się zdawało, ale to przynajmniej było… miłe.- Widać członkowie królewskich rodów nawet w tej kwestii są uprzywilejowani. Biedny Merlin nie ma tyle szczęścia i zamiast rzeczy przyjemnych, przywidują mu się dziewczynki z…- To nie jest zabawne. On… za dużo myśli. - Gwen obrzuciła go pełnym niedowierzania spojrzeniem.- Ciekawe. Wciąż powtarzasz, że jest idiotą.- Właśnie, za dużo myśli, jak na idiotę. To znaczy… - Artur nigdy nie umiał właściwie zdefiniować niczego, co dotyczyło Merlina. - Och! Dobrze wiem, że nie jest głupi, ale czasem mam takie wrażenie, jakby ciągle rozmyślał o rzeczach, które go przerastają. Rozumiesz? - Gwen rozumiała. To było właśnie to, co często dostrzegała w wyrazie twarzy, w spojrzeniu Merlina. Pokiwała głową. - To wszystko się w nim kotłuje, a on to w sobie uparcie dusi, diabli wiedzą dlaczego.