Wett na przykład... uznał, że on, Zygfryd, od odpowiedzi uzależnia swoją decyzję... Cóż, byłoby to wielce niepożądane.
Knecht wzruszył ramionami.
— No, Bestia.
Tym razem Zygfryd wyraźnie usłyszał wielką literę na początku i natychmiast poczuł, że jego gotowość tak jakby... jak gdyby... nieco zmalała. O, nie bardzo oczywiście, zaledwie odrobinkę, odrobinę najwyżej, ale jednak wyraźnie jej ubyło. Bo jeżeli, myślał Zygfryd, coś nie potrzebowało miana bardziej konkretnego, jeżeli zagarnęło dla siebie określenie raczej ogólne — tak jak, żeby daleko nie szukać, Wielki Mistrz — o, to oznaczało, że to coś (cóż, coś lub ktoś) było tego określenia warte. Jak nic innego.
Zygfryd dziwnie nie miał pewności, czy chce poznać coś, co jak nic innego zasługiwało na miano bestii, ale skinął tylko głową w podziękowaniu. Ostatecznie był człowiekiem honoru. A de Wett przyglądał mu się z obrzydliwie wyrozumiałym uśmiechem.

Dwa dni stracił Zygfryd na zbieranie informacji o Bestii, jednak nie na wiele to się zdało. Owszem, rycerze zakonni do powiedzenia mieli sporo, nawet całkiem zgodnie, nadto — z sensem, bo wszyscy o dobrze naostrzonym mieczu napomykali, „odpowiedni nacisk na tarczę pragnęli położyć”, a także „zwrócić uwagę na pancerz solidny a lekki”, ale jedyne, co wyniósł z tego Zygfryd, to świadomość, że niektórzy wolą mówić byle co niż przyznać się do niewiedzy. Albo po prostu mają go za głupca, który stanąłby do walki z upiorem uzbrojony jedynie w swoje racje. Jedno z dwojga.
Wypytywanie pozostałych mieszkańców Wyzimy też nie przyniosło spodziewanych efektów, mimo iż Zygfryd wybierał ich nadzwyczaj skrupulatnie, często zapominając o dumie. Velerad, Talar, Vaska, zielarki, druidzi, a nawet trzy staruszki, które wyglądały, jakby nadzorowały jeszcze Unię Novigradzką, i to niekoniecznie za czasów pierwszej młodości... Och, radzili mu, oczywiście, każdy powiedział przynajmniej kilka słów, tyle że gdyby Zygfryd miał zastosować się do wszystkich tych wskazówek, musiałby najpierw opanować rysowanie magicznego kręgu podczas pełni księżyca w samo południe, a także jednoczesne całowanie potwora, kłucie go igłą i — już zupełna drobnostka — wyrywanie mu serca przebijanego w tym samym czasie osinowym kołkiem. A to, obawiał się, przerastało jego możliwości.
Desperacją pchnięty, poprosił nawet o pomoc krasnoludzkiego antykwariusza cieszącego się opinią mędrca, ale ten nawet nie zaszczycił go spojrzeniem, co, Zygfryd musiał przyznać, ubodło go nieco bardziej, niżby powinno.
Wreszcie nie pozostało mu nic innego, jak ruszyć w drogę. Już miał przekroczyć bramę, po tym jak jego ostatnia nadzieja — strażnik miejski z Podgrodzia — zawiodła („Łoo matko, no Bestia, no... Pies ogromniasty w płomieniach”), kiedy zatrzymał go ostatni głos, który miał ochotę słyszeć.
— Roderick. — Zygfryd odwrócił się i zmusił do uprzejmego skinięcia.
De Wett nie bawił się w niepotrzebne wstępy.
— Wiesz, że niektóre potwory można okiełznać jednym słowem? Imię tylko, prawdziwe imię znać trzeba.
Zygfrydowi z jakiegoś powodu ta instrukcja nie spodobała się znacznie bardziej od pozostałych, chociaż nie zamierzał roztrząsać, czy ze względu na treść czy autora.
— Nie uwa...
— A tutaj — przerwał mu bezceremonialnie de Wett — prezent od jednego z twoich... przyjaciół. — Uśmiechnął się z wyraźnym ukontentowaniem i wcisnął mu w ręce starą księgę. — Jak... nisko... można upaść — powiedział jeszcze i odmaszerował, nie czekając na odpowiedź.
Zygfryd zerknął na trzymane dzieło, jęknął i bezwiednie rozluźnił dłonie. „Droga, z której się nie wraca” upadła na ziemię z cichym stuknięciem.

Na przekór dotychczasowym porażkom Zygfryd wkroczył na Podgrodzie ze świeżym zapałem. Z dala od de Wetta przestał wątpić w swoje możliwości, a poza tym wieś... Czy mogło istnieć miejsce bardziej rozkoszne? Spokojne? Gdzie można było obcować z naturą z dala od zgiełku i brudu?
Szybko okazało się, że mogło. Przede wszystkim mieszkańcy wsi mieli nieprzyjemny zwyczaj lekceważenia misji i osoby Zygfryda, co wszak powinno być nie do pomyślenia, zważywszy, że nie tylko był rycerzem Zakonu Płonącej Róży, ale i przybywał im, maluczkim, na ratunek. A tu — nie żeby Zygfryd tego oczekiwał, skądże znowu, jednakowoż... — nikt go na wieczerzę nie prosił, noclegu nie proponował, wszyscy jacyś tacy zajęci, jakby, no naprawdę, dzień po dniu podejmować miastowych okazję mieli. Co więcej — zagadnięci, płacić sobie kazali za jadło i napitki, a na nocleg do zajazdu przeganiali (gdzie, uprzedzali, też zapłatę będzie musiał uiścić!). Niesłychane.
Jedna tylko — miejscowa wiedźma, jak dowiedział się później — gościnność okazała. Piwa nalała, mięsiwo na stole postawiła, a dowiedziawszy się celu jego wyprawy, olej specjalny na miecz podarowała i radziła, by od upiora pod żadnym pozorem wzroku nie odwracać, chociaż sama wówczas tak jakoś patrzyła... Jakby sobie z niego, Zygfryda, zabawę urządzała! A do tego, jak wszyscy, do karczmy na nocleg pogoniła i kazała, o, iść już, zaraz, bo ważne sprawy...
No jakby polowanie na Bestię ważne nie było!

Zygfryd, sarkając w duchu, do zajazdu ruszył, bo i co innego miał robić. Zostać u dziewki — nawet u wiedźmy, nawet gdyby prosiła — nie wypada, a że nie prosiła, to i dylematów żadnych nie miał. A i racja po jej stronie, rzeczywiście noc zapadła, ścieżkę ledwo widać było, a tu jakieś szelesty, szumy, skrzeki, wycia...