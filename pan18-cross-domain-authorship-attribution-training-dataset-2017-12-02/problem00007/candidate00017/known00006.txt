Arthur i Mal leżą pod jabłonką na wzgórzu, przeglądając bez zbytniego zaangażowania projekty i popijając dżin z tonikiem, którego nalewają sobie z dużego, pokrytego wilgocią i podzwaniającego na wpół roztopionymi kostkami lodu dzbanka, stojącego obok nich na trawie. Jest wczesne lato, pierwszy upał, i Mal nosi stary jednoczęściowy kostium kąpielowy, a na nim poplamione farbą szorty. Arthur ma na sobie sfatygowane beżowe spodnie i wypuszczoną na wierzch białą koszulę z podwiniętymi rękawami. Płatki kwiatów sypią się z gałęzi jabłoni, lądują we włosach Mal, w dzbanku, w ich zsuniętych ze stóp butach. Arthur i Mal nie ruszają się z miejsca, pozwalają im padać.
— Tak dobrze sobie radzi — mówi Mal i ssie wyłowiony ze szklanki plasterek cytryny.
— Nie rozumiem, dlaczego w ogóle musi uczyć się tańczyć — odpowiada Arthur.
— Do snów — wyjaśnia Mal. — Wczoraj przez niemal godzinę udało mu się utrzymać postać dziewczyny. Nie opowiedział ci o tym?
— Nie. Nie chcę zmuszać go do niczego kosztem szkoły…
— Och, Arthurze — przerywa mu Mal. — Potrzebujesz jeszcze jednego drinka. Albo lepiej kilku.
Arthur podstawia szklankę, a Mal chwyta dzbanek i napełnią ją niedbale, rozlewając odrobinę. Arthur szybko spija nadwyżkę i oblizuje mokre knykcie.
— Wiesz, ja tylko… Nie pomyślałaś nigdy, że może mu to nie wyjść na dobre?
— Pozwoliłam mu wypić tylko jeden dżin z tonikiem — odpowiada Mal. — Powinnam go była bardziej rozcieńczyć?
— Nie, nie chodzi o dżin. Chociaż lepiej uważaj, Jezu drogi. Zdajesz sobie sprawę, w jakie kłopoty można wpaść w tym kraju za udostępnianie alkoholu nieletnim? Miałem na myśli nas.
— Skąd ci przyszło do głowy, że nie wyjdziesz Eamesowi na dobre? — dziwi się Mal. — Popatrz na niego! Rok temu był kompletnie zagubiony, a teraz… — Spogląda w dół zbocza, gdzie Cobb poddaje Eamesa serii obrotów. — Cóż, nad tańcem musi jeszcze trochę popracować, ale…
— Nie wydaje ci się, że zasłużył na normalne życie? — pyta Arthur. — Ma tyle rzeczy do wyboru. Mógłby pójść na porządny uniwersytet i…
— Pff, normalność — kwituje Mal pogardliwie. — Arthurze, posłuchaj. Eames nie ma z nią nic wspólnego.
— Ale mógłby.
— Nie, nie mógłby — oponuje Mal, łapiąc Arthura kurczowo za nadgarstek. — Prowadził zwyczajne życie ze zwyczajną rodziną, która zrujnowała go niemal doszczętnie. Trudno, zaprzepaścili swoją szansę. Zobacz, kim staje się teraz z twoją pomocą. Jemu należy się o wiele więcej niż idiotyczna normalność.
— Może masz rację — odpowiada Arthur.
— A zresztą on i tak nie odejdzie. Uwielbia cię. Nie zauważyłeś, jak na ciebie patrzy?
— Owszem — mówi Arthur ze wzrokiem skierowanym na zawartość swojej szklanki.
— Och, nie rób tak ponurej miny. Gdyby jakiś mężczyzna patrzył na mnie w ten sposób, dałabym mu wszędzie, w każdym pokoju tego domu, pod gołym niebem przy blasku gwiazd i księżyca, wspięłabym się na niego jak wilczyca i…
— Boże, Mal — mamrocze Arthur. — Przestań. Cobb.
— Czemu zakładasz, że nie dałam Domowi pod gołym niebem? — Mal uśmiecha się drapieżnie.
— Mal.
— Nie musisz być taki zażenowany — parska Mal. — To tylko seks.
— Którego nie zamierzam uprawiać z Eamesem — twierdzi Arthur stanowczo, gotowy do zmiany tematu, ale Mal skupia uwagę na usuwaniu płatków z dzbanka i udaje, że nie dosłyszała.
— Chciałam tylko powiedzieć, że nie zaszkodzi rozszerzyć jego edukacji na inne dziedziny życia — mówi.
Arthur prycha.
— Uwierz, pod tym względem dokształcił się już dostatecznie. Moim zdaniem aż nazbyt wystarczająco.
— Wciąż nie wie, co znaczy znaleźć się w łóżku z kimś, komu zależy na nim i jego przyjemności — odpowiada Mal. — Z kimś, komu może zaufać bez obawy, że zostanie skrzywdzony.
— Nie, Mal.
— Nie jest twoim synem ani bratem. Ma już swoje lata, więc nie kolidowałoby nawet z prawem…
— Nieważne, czy kolidowałoby — Arthur wpada jej z gniewem w słowo. — Po prostu nigdy tego nie zrobię.
— Ale zastanawiałeś się nad tym troszeczkę, prawda?
Arthur milczy, jednak w końcu zaciska szczękę i kiwa głową.
— Tak — ciągnie Mal. — Przyznaj, że to przecież żadna zbrodnia, jeśli twoje myśli o nim zabłądzą w tym kierunku. Jest błyskotliwy, wspaniały i kocha cię bezwarunkowo, musiałbyś być martwy w środku, żeby nie zareagować. A tobie, Arthurze, bardzo daleko do wewnętrznej martwoty.
— Dobrze — mówi Arthur, pokonawszy ścisk gardła. — Dobrze.
Czuł się tym przygnębiony, źle sypiał. Rozważał nawet, czy nie byłoby lepiej, gdyby Eames przez jakiś czas pomieszkał z Mal i Cobbem, jednak nie zdołał znaleźć właściwego sposobu na podzielenie się z nim tym pomysłem tak, by Eames nie uznał, że to kara za zrobienie czegoś niewłaściwego.
— W porządku! — Mal obejmuje ramiona Arthura, rozlewając przy tym dżin na jego spodnie. — A teraz naszym priorytetem jest dopicie tego dzbanka i nakłonienie Doma i Eamesa, żeby skoczyli po jakieś meksykańskie żarcie. Co ty na to?
Zderzają się szklankami. U stóp wzgórza Cobb i Eames zaśmiewają się z czegoś, twarz Eamesa jest rozjaśniona i młoda.
— Chyba mam ochotę na nachos — mówi Arthur.
— Możesz mieć wszystko — odpowiada Mal i wykonuje szeroki gest