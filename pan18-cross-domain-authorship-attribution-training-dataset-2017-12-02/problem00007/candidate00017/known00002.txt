chce ich luksusowego, beztroskiego życia, ich bezpieczeństwa. Wierzy, że zaczepił się w tej branży dzięki karierze kieszonkowca, bo otworzyła mu drogę do poważnych klientów poznanych w areszcie albo przy partii wysoko obstawianego nielegalnego pokera.
— Cały szkopuł w tym, Eames — komentuje Arthur, kiedy Eames kończy swoją historię — że mam zwyczaj sprawdzania każdego, z kim pracuję, i wiem, że odwiedziłeś swoich rodziców pół roku temu.
Eames dokonuje pospiesznej rewizji sytuacji i dochodzi do otrzeźwiającego wniosku, że jedyną osobą, dla której niedawna opowieść okazała się przekonująca, był on sam.
— Chciałem tylko, żebyś nie wyszedł z wprawy. — Szczerzy się rozbrajająco.
— Czasami nie potrafisz dać sobie spokoju z opowiadaniem bzdur, prawda? — mówi Arthur, przewracając oczami.
I ma rację. Czasami Eames nie może się powstrzymać. Wypada jednak dodać na jego usprawiedliwienie, że przeważnie wcale się nie stara.

æææ

Może zaczyna się od tego, że koniecznie chce wygrać. Jest hazardzistą z zawodu, ale nie z natury. Zawsze wygrywa, niezależnie od szans, ponieważ ma je gdzieś. I jak każdy zwycięski gracz sam steruje swoim szczęściem: oszukuje.
Moralność, podobnie jak prawda, jest elastyczna. Eames ma talent do rozciągania jej tak, by nie czuć przy tym etycznego dyskomfortu, stąd też nie gnębią go wyrzuty sumienia, gdy włamuje się do mieszkania Arthura. W końcu to zupełnie w porządku — Arthur przyznał się do skrupulatnego sprawdzenia Eamesa, więc Eamesowi jak najbardziej przysługuje prawo do sprawdzenia jego. A że przeprowadza rozeznanie innymi metodami niż on…
Dowiaduje się, że Arthur lubi kino francuskie i powieść rosyjską. Większość jego zainteresowań nie wzbudza w Eamesie żadnego zdziwienia. Niemniej odkrywa też kolekcję wszystkich filmów z Muppetami, komiksy, płyty Echo and the Bunnymen, The Jesus and Mary Chain, The Beta Band, a także winylowe albumy Ramones i The Rezillos.
Podczas następnej wspólnej akcji Eames siedzi z nosem w ostatnim tomie nowej wersji Astro Boya Naokiego Urasawy.
— Co to? — pyta Arthur zamiast powitania.
— Manga — odpowiada Eames z roztargnieniem, nie odrywając oczu od strony, której tak naprawdę wcale nie czyta.
— Nie wiedziałem, że interesują cię takie lektury.
— Z kolei ja nie przypuszczałem, że zaskoczy cię moja pasja do książek złożonych z samych obrazków. — Eames unosi wreszcie wzrok znad kartek i uśmiecha się szeroko do Arthura. — Spodziewałbym się raczej komentarza w tym stylu.
— Czyli lubisz tę serię? — upewnia się Arthur z wyraźnym niedowierzaniem.
— Wolę ją od Monstera — mówi Eames. Przeczytał ten cykl, bo widział go na półce w mieszkaniu Arthura, choć szczerze mówiąc, preferuje PLUTO.
— Znasz Monstera? — Arthur, porzuciwszy skrywanie zdumienia, gapi się na Eamesa oczami okrągłymi jak spodki.
Eames wzrusza ramionami.
— No jasne. Miejscami jest niesmaczny, ale ogólnie niezły.
— Niesmaczny — powtarza Arthur, jakby nie był pewien znaczenia tego słowa.
— Moim skromnym zdaniem — potwierdza Eames i szybko zmienia temat: — A tak przy okazji, mój kolega po fachu — nieistniejący i wymyślony tylko jako przykrywka do fałszerskich wyrobów Eamesa — skombinował kilka dodatkowych biletów na koncert Sonic Youth w najbliższy weekend. Nie wydaje mi się wprawdzie, że grają muzykę w twoim guście, ale…
— Och — przerywa mu nagle Arthur, po czym wybucha śmiechem. — Węszyłeś za mną, Eames. Ciekawe tylko jak, włamałeś się do mojego mieszkania?
— Co? — pyta Eames niewinnie. — O co ci chodzi?
— Jesteś naprawdę niesamowity. Nie wiem, czy bardziej mnie rozśmieszasz, czy przerażasz. Gratuluję — mówi Arthur i bez zwłoki przechodzi na tryb roboczy. — Możemy zabrać się w końcu za pracę?
Niewykluczone więc, że Eames wcale nie chce wygranej za wszelką cenę, a przynajmniej nie kieruje się wyłącznie tym. Może pociąga go coś, przy czym musi się natrudzić, co wymaga szczegółowego planu. Może po prostu lubi wielkie wyzwania, a Arthur jest ich chodzącą definicją.

æææ

Może zaczyna się od tego, że Eamesa dręczy ciekawość dotycząca Arthura. Chce wiedzieć o nim jak najwięcej, chce wiedzieć, jak sam prezentuje się w jego oczach. Spotykał już w życiu ludzi odpornych na roztaczany przez siebie czar, ale do tej pory jeszcze nigdy nie czuł się zaskoczony swoją porażką. Powodem, dla którego kłamstwa przychodzą Eamesowi tak łatwo, jest bardzo wczesne odkrycie, że ludzie chcą w nie wierzyć, o ile są dobre. Ludzie tęsknią do wiary w absolutnie nieprawdopodobne rzeczy; Eames uważa, że między innymi dlatego niektórzy z nich tak chętnie oddają się kultom religijnym, stają się fanatykami UFO albo wyznawcami teorii Atlantydy. Ludzie pragną najbardziej fantastycznych absurdów, a Eames dba o spełnienie tej potrzeby.
Arthur różni się od większości ludzi. Jest, co Eames zrozumiał z biegiem czasu, jedyny w swoim rodzaju. Bezlitośnie praktyczny i skrajnie ostrożny, bardziej niż ktokolwiek znany Eamesowi — ba, nawet bardziej niż on sam — ma pełną świadomość tego, co widzą patrzące na niego osoby. Może Eames sfingował własną śmierć po to, żeby zobaczyć jego reakcję.
Dla jasności: Eames nie zainscenizował starannie własnej śmierci wyłącznie w celu przekonania się, czy zmartwi nią Arthura. Kłopotliwe zamieszanie wokół obrazu, który fałszował w Moskwie, zmusiło go do zniknięcia na pewien okres. Istniały więc ku temu powody czysto zawodowe. Jedynym osobistym elementem całej intrygi była decyzja, by nie mówić o niczym Arthurowi.
Eames wynajduje sobie nową tożsamość i łapie lot do Brazylii.