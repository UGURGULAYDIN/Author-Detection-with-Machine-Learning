miesiące po robocie z Fischerem, za pośrednictwem Cobba, który wciąż miał niejakie powiązania uniwersytecko-badawcze. Cobb podsunął projekt Arthurowi i Ariadne, a dzień później Arthur dostał od niej sms: Zapytajmy jeszcze E i Y!. Odpowiedział: Skąd pewność, że w ogóle przyjmę tę pracę?. Przestań się wygłupiać, odpisała kilka godzin później, nie bez racji. Współśnienie przechodziło właśnie małą rewolucję techniczną, pojawiło się ściśle chronione patentem małe niebieskie urządzenie z możliwością podłączenia do PASIV-u i zapisania fali mózgowych w formie digitalnej. Gdy skończą zlecenie, niebieska skrzyneczka zostanie zabezpieczona w jakimś sejfie i udostępniona każdemu, kto ma do dyspozycji wartą czternaście milionów dolarów maszynę do odtwarzania snów, dzięki której obejrzy skonstruowaną ze wspomnień wystawę światową, tak bliską oryginałowi jak to tylko możliwe.
Arthur odpowiada za zgromadzenie danych, Ariadne za architekturę. Eames przejmuje rolę poszczególnych ludzi zwiedzających wystawę. Yusuf komponuje mikstury i czuwa nad stanem współpracujących z nimi osób — tych, którzy pamiętają Chicago 1933, nie pozostało zbyt wielu, zaś tych, którzy liczyli sobie wtedy ponad dwadzieścia pięć lat, nie ma już wcale. Spora część świadków jest zbyt słaba na wprowadzenie w sztuczny sen.
Eames fabrykuje dokumenty dla Yusufa, upoważniające go do pewnych przywilejów w laboratoriach neuropsychologicznych uniwersytetu Northwestern, wynajmują więc przestronny loft w pobliżu uczelni i od dobrego miesiąca przeprowadzają testy, zapoznając się z nową technologią. Kiedy nagrywają sen, śniącym bywa zazwyczaj Arthur. Ariadne zawsze skupia się na wygładzaniu niedoskonałości budowli i ledwo zwraca uwagę na ludzi, ich starannie dobrane stroje wyjściowe, perłowe guziczki na rękawiczkach. Z kolei Eames ma skłonność do przesady, jego sny są przekoloryzowane i przeładowane szczegółami niczym film o nadmiernym budżecie, za doskonałe, za jasne, za bardzo unikające brzydoty. Tylko Arthur potrafi wprowadzić odpowiednią dozę realności — zauważa perłowe guziczki, ale i fakt, że rękawiczki są już lekko niemodne, znoszone, nadprute i pieczołowicie zacerowane.
Po zakończeniu wstępnych przygotowań Arthur, Eames i Ariadne śnią niemal codziennie. Ariadne doprowadza architekturę do perfekcji, Arthur obserwuje i ćwiczy, a Eames siada na ławce, najnowszym elemencie w parku z widokiem na północną zatokę jeziora, trzyma za rękę wątłą staruszkę i pyta:
— Jakie oczy miał pani ukochany, niebieskie czy brązowe? Nosił swój najlepszy garnitur czy przyszedł na spotkanie prosto z fabryki?
A potem zmienia się i zmienia, dopóki starowinka nie skinie głową ze słowami: „Tak, to on, tak wyglądał tamtego popołudnia, kiedy byłam jeszcze młodą dziewczyną”.

*

— Stanie się to w końcu czy nie? — gdera Ariadne i siada na leżance, wyjmując igłę z żyły.
Czekają na kolejny wypadek codziennie, kiedy schodzą w sen, ale poza Arthurem nikomu innemu nie urwał się film z trzema ostatnimi latami życia, nikt inny nie zrobił z siebie idioty ani nie doprowadził do sytuacji, której żałuje.
— Może tak — odpowiada Yusuf — a może nie.
— No jasne — wtrąca się Arthur.
— Niewykluczone że reakcja Arthura była nietypowa — tłumaczy dalej Yusuf.
— Krótko mówiąc, nie masz zielonego pojęcia — mówi Eames.
Yusuf kiwa głową.
— W takim razie świetnie — podsumowuje Ariadne.
— Zgadzam się — dodaje Eames.
Arthur milczy. Mija następny tydzień. Potem przestają czekać.

*

Arthur odwiedza starszych ludzi, jeździ z jednego końca miasta na drugi, przemierza stan wzdłuż i wszerz, pije kawę przy kuchennych stołach, a piwo na tarasach, siedząc na ogrodowych krzesłach, pozwala częstować się czerwoną galaretką w domach spokojnej starości. Rozkłada zdjęcia i wycinki z gazet, pyta, czy wolno mu nagrać rozmowę. Dostaje do obejrzenia stare albumy z fotografiami. Ściska ręce o pomarszczonej skórze. Spędza mnóstwo czasu w samochodzie. Myśli. Nie spieszy się. Nie chce spieprzyć sprawy.
Tyle rzeczy można lubić w Eamesie, gdy tylko zignoruje się jego ględzenie o głupotach, opryskliwość, przemądrzałość, nieprzyzwoitość, impulsywność, zadufanie, brak respektu i subtelności, nadmierne przekonanie o atutach własnego wyglądu i zdolnościach intelektualnych, zamiłowanie do okropnego jam rocka oraz, jak to miało miejsce w Pradze, nie jedno-, a dwukrotne podgrzanie w mikrofalówce czegoś rybopodobnego w charakterze obiadowej przekąski.
Eames nie jest beznadziejny pod żadnym względem, który ma prawdziwe znaczenie, i zapewne to Arthur lubi w nim najbardziej. Nigdy nie wymaga od Arthura, żeby ratował mu tyłek w strzelaninie, nie odwala roboty byle jak ani nie narzeka na długie godziny pracy, daje porządne napiwki, ma czytelne pismo, zwala człowieka z nóg swoim lewym sierpowym i cechuje się niespodziewaną, dobrze skrywaną lojalnością. Jest przystojny w nienachalny sposób — ogólnie sam też jest nienachalny — i nie ma zwyczaju chować uraz.

*

Arthur śni z Ariadne, z Eamesem. Wagoniki w podwieszonej pod mostem kolejce poruszają się za szybko, wystawa osiągnięć technicznych General Motors znajduje się w niewłaściwym miejscu, brakuje im świadka pamiętającego Szwedzki Pawilon albo Wioskę Kolonialną, co zmusza ich do rekonstrukcji wyłącznie na podstawie fotografii i dokumentacji. Doświadczenie zawodowe Arthura przyzwyczaiło go do snów o wyraźnie określonych granicach, z architekturą limitowaną pętlami i potrzebną tylko po to, by doprowadzić cel ataku do pożądanego stanu. Zaskakuje go, jak inna jest teraz przestrzeń stworzona przez Ariadne, rozciągająca się aż po horyzont rozległych przedmieść Chicago. Jeśli ma się ochotę, można wskoczyć do podmiejskiego pociągu, pojechać do centrum i zjeść kanapkę z zapiekanym serem albo talerz zupy pomidorowej w barze przy Union Station. Pewnego popołudnia Arthur robi to w towarzystwie pani Adler, wypytując ją o siedzenia w pociągu, o panujący w jego wnętrzu zapach, o