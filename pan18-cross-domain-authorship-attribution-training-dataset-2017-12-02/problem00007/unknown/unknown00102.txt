z całkowitą swobodą, z czego Harry szybko wywnioskował, że Ginny nie zdradziła dotąd matce szczegółów ich konfliktu. Nie mógł przyjąć tego inaczej niż z ulgą.W salonie zebrali się Artur, Bill, Hestia, Remus, Szalonooki Moody i inni czarodzieje, którym Harry nie poświęcił większej uwagi. Jego spojrzenie niemal natychmiast przylgnęło do jasnowłosego mężczyzny, siedzącego samotnie obok kominka w przeciwnym rogu pokoju i najwyraźniej bez reszty pochłoniętego lekturą Proroka. Harry poczuł, jak serce zaczyna walić mu przyspieszonym rytmem. Miał nadzieję, że nikt nie zauważy jego zdenerwowania.Rozpaczliwie usiłował przypomnieć sobie ostatnie zebranie Zakonu, w którym brał udział. Było to pewnego deszczowego dnia na początku sierpnia. Starali się wtedy wraz z Draconem schodzić sobie wzajemnie z drogi, na ile to było możliwe, a gdy nie udawało się uniknąć kontaktu, poprzestali na wymianie zaledwie paru słów. Żaden z nich nie miał wówczas pojęcia, że wkrótce wszystko zmieni się diametralnie. Harry doznał nagle nieracjonalnego wrażenia, jakby ten dzień wydarzył się wczoraj.Malfoy uniósł głowę, jakby czując, że jest obserwowany. Jego mina była jak zwykle nieprzenikniona i obojętna. Przywitał Harry’ego nieznacznym skinieniem, chłodnym i zdystansowanym, tak jak zwykł to czynić przy podobnych okazjach. Jedynie ulotny, ironiczny uśmiech, wyginający mu usta, dał Harry’emu pewność, że ma dziś przed sobą zupełnie innego Dracona niż pięć miesięcy temu.Jego podbrzusze zareagowało znajomym skurczem, pojawiającym się zawsze na widok tego uśmiechu. Odwzajemnił go trochę bezradnie, po czym pospiesznie odwrócił się ku reszcie zebranych. Tylko po to, by spojrzeć prosto w twarz Ginny, która nagle wyrosła u jego boku.Gwar głosów w tle zamienił się w pozbawiony znaczenia szum. Przez kilka uderzeń serca wszystko zdawało się rozpływać mu się przed oczami, jedynie twarz Ginny pozostawała całkiem wyraźna. Piegi na jej bladej skórze. Delikatnie zaczerwienienie nosa, świadectwo niewyleczonego do końca przeziębienia. Chłód w jej niebieskich oczach, gdy oderwała wzrok od Harry’ego, spoglądając ponad jego ramieniem na Dracona. Ten wzrok sprawił, że wszystko w nim zamarzło.— Możemy przez chwilę porozmawiać na osobności? — zapytała spokojnym głosem. Nie było w nim nic z zimna, widocznego w jej oczach.— Jasne, czemu nie? — odchrząknął Harry nerwowo, czując na sobie spojrzenie Dracona, gdy wychodził z Ginny na korytarz, zamykając za sobą drzwi.Nagła cisza niosła ze sobą coś niepokojącego. Każda cząstka jego ciała drżała w napięciu.— Dziękuję za sowę z życzeniami powrotu do zdrowia — zaczęła Ginny powoli, podczas gdy jej palce bawiły się frędzlami czerwonego, zawiniętego wokół szyi szala. — Musiałam przeziębić się w Sylwestra. W poniedziałek rano złapała mnie grypa i trzymała przez okrągły tydzień. — Wzruszyła szczupłymi ramionami, nie spuszczając z niego oczu.Zdobył się na kiwnięcie głową.— Przykro mi — odpowiedział cicho, spoglądając na czubki własnych butów. Jego słowa zdawały się odnosić do każdej sytuacji, do jej choroby i do tego, że zranił ją, choć była kimś, kogo absolutnie zranić nie zamierzał. Dalsze słowa były zbędne. Wiedział, że to rozumiała.— Nie musi być ci przykro. Ostatecznie to ja coś sobie wmawiałam. — Spojrzała mu prosto w oczy. Chłód w jej spojrzeniu przepadł bez śladu. — Jakoś się… z tym pogodzę. Jakoś tam. Chociaż na pewno będę potrzebowała na to sporo czasu. — Smutny uśmiech zagościł na jej ustach. — Obawiam się jednak, że podobnie jak ty nie mam zamiaru rezygnować z najlepszego przyjaciela — dodała po chwili z lekkim wahaniem.Musiało upłynąć kilka chwil, zanim pojął znaczenie jej słów i zawartą w nich propozycję pojednania, nadzieję, że między nimi nie zmieni się nic, a zranione uczucia zostaną kiedyś uleczone. Z radością stwierdził, że napięcie opuszcza jego ciało, ustępując fali ciepła. Przez moment chciał wziąć ją w ramiona i przytulić, ale zdecydował, że było jeszcze za wcześnie na podobne gesty.— Zanim zapomnę: mam tu coś dla ciebie. — Ginny sięgnęła do torebki, wyjęła z niej kopertę i podała ją Harry’emu. — Od Hermiony i Rona — uzupełniła tytułem wyjaśnienia. — Oddaj go mojej mamie, gdy już przeczytasz.Bez słowa obracał w palcach gładki, chłodny papier, z bijącym sercem wpatrując się przez dłuższą chwilę w wyraźne, staranne pismo Hermiony i kanadyjski znaczek pocztowy. Wreszcie udało mu się unieść głowę i spojrzeć na Ginny.— Dziękuję — wyszeptał, dziwnie wzruszony.Odpowiedziała mu krótkim uśmiechem, zostawiając go samego.Powoli opadł na stopień schodów, z najwyższą ostrożnością rozwinął list i zaczął czytać.

 


Vancouver, 2 stycznia 2004



Kochani,



wiemy, że kazaliśmy Wam miesiącami czekać na ten list. Przepraszamy z całego serca, że trwało to tak długo. Nawet nasze świąteczno-noworoczne życzenia przychodzą do Was w tym roku ze spóźnieniem. Trudno jest nam je nawet wymówić w tych ciężkich, ponurych czasach. Słowa nie potrafią oddać okropieństwa dni, w których żyjemy, tracą swe znaczenie w ich obliczu. Wystarczy, iż powiemy Wam, że myślimy o Was bez przerwy, nie tracąc nadziei, że wszyscy, których kochamy, bez szwanku przeżyją tę wojnę.Z ulgą przyjęliśmy wiadomość, że wszyscy czujecie się mniej lub bardziej dobrze. Wieść o tym, co spotkało Harry’ego, wstrząsnęła nami do głębi. Nie tracimy wiary, że wraz z upływem czasu jego stan się poprawi, a rany na duszy zagoją się pewnego dnia bez śladu.Powodem naszego długiego milczenia była podróż na Florydę, gdzie Ron został poddany terapii