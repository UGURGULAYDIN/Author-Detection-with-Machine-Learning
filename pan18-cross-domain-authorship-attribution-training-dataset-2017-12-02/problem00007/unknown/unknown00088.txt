odkłada go gwałtownie. Zapada cisza, a Harry wpatruje się w Malfoya z niedowierzaniem.
Hermiona jako pierwsza odzyskuje głos.
— Czy… czy to prawda, Harry?
Harry kiwa głową.
Malfoy nalewa soku do szklanki, stawia ją przy dłoni Harry’ego, po czym jak gdyby nigdy nic wraca do czytania.
Hermiona nie odzywa się już do końca kolacji, a Remus stara się przełamać ciszę, opowiadając anegdoty o swoich uczniach.
Harry nie może się powstrzymać; co i rusz spogląda na Malfoya, próbując pojąć, jakim cudem komuś udało się go zrozumieć. Do tej pory sądził, że jeśli będzie się dostatecznie starał i pracował nad mową, inni zaczną go w końcu rozumieć, ale teraz dotarło do niego, że być może tak naprawdę to oni powinni nauczyć się inaczej słuchać.






~*~*~




Spodeczek od filiżanki leci w kierunku Harry’ego z taką prędkością, że ledwo udaje mu się zrobić unik. Traci równowagę i łapie się pierwszej rzeczy w zasięgu ręki, którą okazuje się wieszak na płaszcze. Ten niestety okazuje się zbyt lichy, by go utrzymać, i jakkolwiek Harry’emu udaje się stanąć stabilnie na ziemi, wieszak upada, uderzając w lustro i rozbijając je z dość spektakularnym łomotem.
— Hipogryf! — klnie Harry, gdy deszcz odłamków cudem omija jego nogi.
— Potter? — pyta siedzący w salonie Malfoy. — Wszystko w porządku?
Harry ignoruje te pytanie. Rzuca Reparo na zniszczone lustro, po czym stawia przewrócony wieszak. Kątem oka dostrzega, że Malfoy idzie korytarzem, opierając się ciężko na lasce.
— Co się stało? Zaliczyłeś kolejne zderzenie z meblami?
Harry chce mu wygarnąć, że to do jasnej cholery nie jest jego wina, że co i rusz musi uciekać przed różnymi przedmiotami lewitującymi przez cały dom. Otwiera usta, by coś powiedzieć, lecz zamyka je już po sekundzie.
— Co? — pyta niecierpliwie Malfoy.
Harry wskazuje na uporządkowane przed chwilą rzeczy.
— Ptak… — urywa i kręci głową, po czym próbuje ponownie: — Zawsze... zawsze magia… i… książki… — macha ręką w powietrzu, naśladując coś latającego.
— Och. — Malfoy wygląda na zakłopotanego.
Musi być mu znacznie łatwiej przywołać jakąś rzecz, niż za każdym razem wstawać i po nią chodzić. Harry, by pokazać, że to rozumie, pyta:
— Lekki?
Malfoy marszczy brwi.
Harry wskazuje jego prawą nogę i macha różdżką, jakby chciał rzucić zaklęcie przywołujące.
— Lekki?
— Tak… tak jest wygodniej — wyjaśnia Malfoy, odwracając wzrok. — Jak już się rozsiądę z dobrą książką, nie chce mi się ruszać, dopóki naprawdę nie muszę.
To może i ma sens, ale Harry dochodzi do wniosku, że gdyby Malfoy więcej ćwiczył, łatwiej byłoby mu się poruszać. A przynajmniej podobnych argumentów używa Hermiona, gdy próbuje nakłonić go do mówienia.
Nie ma zielonego pojęcia, jak to wszystko przekazać.
— O co chodzi?
Czysta ciekawość w głosie Malfoya skłania Harry’ego, by przynajmniej spróbować. Wie, że musi się bardzo skoncentrować na tym, co chce powiedzieć, usłyszeć, jak potrzebne słowa formułują się w jego głowie.
A może wystarczyłoby tylko jedno słowo. Bierze głęboki oddech i mówi:
— Spacer.
— Słucham?
Harry’ego rozpiera radość, bo choć ten jeden raz słowa w jego głowie i na języku idealnie się ze sobą zgadzają. Uśmiecha się szeroko i powtarza:
— Spacer.






~*~*~




Draco nie ma pojęcia, czemu w ogóle się na to zgodził, niemniej codziennie o piątej, o ile sprzyja im pogoda, wychodzi z Potterem na spacer.
Układ jest prosty — Draco chodzi, a Potter mówi.
Gdy mają dobry dzień, dochodzą do ulicy, a potem skręcają w polną drogę i idą nią aż do ławki stojącej na skraju pól. Czasami Draco udaje się nawet iść bez laski, gdy ma rzeczoną ławkę w zasięgu wzroku. Z uporem ignoruje fakt, że Potter od czasu do czasu musi go łapać za ramię, by się nie przewrócił, nim dotrą do celu.
Niemniej, gdy mają gorszy dzień, nie dochodzą nawet do końca ulicy, bo jego noga za bardzo daje mu się we znaki. Jest jeszcze gorzej, gdy Potter nie chce mówić. Zdarza się to zwłaszcza w te dni, gdy Granger za bardzo go naciska — Potter potrafi wtedy wybiec z pokoju niczym tornado jeszcze przed końcem lekcji. Podczas tych cichych spacerów Draco zastanawia się, czy Potter zdaje sobie sprawę, jak wiele jest w stanie przekazać, nie mówiąc nawet słowa. Czy wie, że wszystkie zmartwienia ma wypisane na twarzy, że zdradza je tym, jak jego palce majstrują przy szwach płaszcza, albo też tym, jak blisko siada obok Draco na ławce.






~*~*~




Jest pełnia; Harry spędza tę noc, siedząc przy oknie, jak zawsze, gdy Remus zaszywa się gdzieś z dala od domu. Sięga po ciasteczka czekoladowe, które przegryza, by nie zasnąć, lecz jego ręka natrafia na pusty talerz.
Po drodze do kuchni zauważa dziwny cień majaczący w głębi korytarza. Harry podchodzi bliżej, przez co cienie powoli zmieniają postać, ukazując ciało leżące na kamiennej posadzce.
Malfoy.
Harry podchodzi do niego w trzech krokach i klęka. Malfoy cały drży; skurcze przeszywają jego nogę i najprawdopodobniej też rękę, sądząc po tym, jak mocno przyciska ją do piersi. Oczy są mocno zaciśnięte, niemniej poruszają się pod powiekami. Harry wyciąga dłoń, by dotknąć nią ramienia Malfoya,