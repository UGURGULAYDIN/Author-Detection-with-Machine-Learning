Musiałem odwrócić na chwilę jego uwagę, gdy zacząłem się ruszać, bo udało jej się zebrać resztki sił. Krzyknęła „uciekaj!” i jednym zaklęciem zdjęła tarczę antyaportacyjną.
— Tarczę?…
— Śmierciożercy otoczyli dwór tarczą uniemożliwiającą aportację. Zrobili to, wykorzystując standardowe bariery ochronne posiadłości, nie myśląc o tym, że są na stałe związane z naszą własną magią, z magią Malfoyów. Nadal bylibyśmy… byłbym… w stanie założyć je tak, że nawet on musiałby się nieźle namęczyć, żeby się do nich dobrać.
— Deportowałeś się? Dokąd?
— Tak bardzo chciałem sięgnąć jej ręki… Ale była za daleko, leżała na podłodze jak kupa zakrwawionych szmat i krzyczała w kółko „uciekaj, Draco, uciekaj, synku!”. Nie mogłem… nie dałem rady… — Draco milknie, pochyla się nad kociołkiem, a Harry instynktownie czuje, że nie powinien go w żaden sposób pocieszać, tylko po prostu dać mu czas na powrót do bezpiecznego odcięcia się od emocji. — Więc uciekłem, jak mnie o to prosiła. Do jedynych ludzi, którym ufałem. Do Vince’a i Grega.
— Do Crabbe’a i Goyle’a? Ale przecież ich rodzice…
— Istnieje lojalność, którą mało kto docenia, Potter. Lojalność trudniejsza do zrozumienia od takiej wynikającej z przekonań. Niezależnie od tego, co robię i po której stronie stoję, oni zawsze opowiedzą się za mną. Wbrew rodzicom, wbrew całemu światu. Ukrywałem się przez kilka dni w zimowej posiadłości Crabbe’ów. Rana po znaku nie chciała się goić i bolała jak sto diabłów. Dostałem gorączki. Vince i Greg zorganizowali mi kociołek i składniki do eliksiru, który w końcu postawił mnie na nogi. Spędziłem tam w sumie tydzień, a gdy upłynął, zadecydowałem, co chcę zrobić. I napisałem do ciebie list. To wszystko.
Harry milczy, wpatrzony w miarowy ruch dłoni Malfoya, nie wiedząc, co powiedzieć, nie mając nawet pojęcia, co sam czuje. Po chwili znajduje właściwą odpowiedź. Zatrzymuje nadgarstek zdecydowanym uchwytem, unosi ramię Dracona do góry i przyciska usta do czerwonej, nierównej powierzchni blizny.


***



— Ile czasu zostało?
— Tempus. Ponad dwadzieścia godzin. Wytrzymamy, Draco.
— Obawiam się, że on będzie szybszy. Nie słyszałeś, co wrzeszczał Macnair?
— Słyszałem. Wytrzymamy.
— Co my mieliśmy z życia, Harry?
— Przestań. Nie wiem, co mieliśmy. Wiem, co możemy kiedyś mieć.
— Niepoprawny, gryfoński optymista. Co?
— Dzieci. Możemy razem wychowywać dzieci.
— Harry, nie dostaniesz już wina. W trybie natychmiastowym przechodzisz na wodę.
— Draco, myśl bardziej po ślizgońsku. Zawsze znajdzie się chętna, która donosi i urodzi nam dzieci, po czym zniknie z pola widzenia. Coś tak nagle spoważniał? Naprawdę nie pozwolisz mi już pić wina?
— Obiecaj mi coś. Jak się zacznie, zadbasz wyłącznie o swój własny tyłek. Uciekniesz, nie oglądając się za siebie. Dawaj rękę, patrz mi w oczy, żadnego wymigiwania się. Obiecujesz?
— Przestań. Co z horkruksem?
— Weźmie go jeden z nas, to teraz nieważne. Harry, obiecaj mi to. Mamy zbyt wiele do stracenia, żeby bawić się w bohaterów. Nie ryzykuj niczym. Zrób to dla mnie. Dla nas.
— Tylko wtedy, gdy ty obiecasz mi to samo. Nie daj się zabić.
— Jasne, że obiecuję. Nawet się na ciebie nie obejrzę, ani razu. A gdy już wrócimy do kwatery, wyrzucimy stamtąd wszystkich i zamkniemy się sami w domu i całymi godzinami będziemy…
— Najpierw się wykąpiemy. Razem.
— … a potem powoli cię wytrę miękkim, bialutkim, czyściutkim ręcznikiem. Ze szczególnym uwzględnieniem tego miejsca… i tego…
— Draaacooo…
— … rozmasuję ci kark… pogłaszczę każdy mięsień na brzuchu… każde żebro… uszczypnę twoje sutki… ustami… zębami… zanurzę palce w twoich włosach… zobaczysz, sprawię, że staną się grzeczne… pocałujesz mnie z wdzięczności, a ja założę ci je za



 uszy Rona, głęboko wciśnięte w cieplutki puch poduszki, nie dopuszczają już od dłuższego czasu żadnego niepożądanego odgłosu do jego lekko przytłumionej świadomości, pozwalając mu trwać w miłym zawieszeniu między snem a jawą, gdy nagle sytuacja ulega raptownej i nieprzyjemnej zmianie. W zaciszu sypialni pojawia się bowiem hałaśliwy intruz.
Poirytowany Ron unosi się na łokciu za zasłonami łóżka, przymierzając się do puszczenia w stronę Harry’ego (bo to niewątpliwie on) wiązki obelg, gdy nagle dociera do niego, że jego uszy odbierają sygnały obecności nie jednej, ale dwóch osób.
— … nie, Rona dziś nie ma. Śpi u Hermiony. No, przestań się szczypać…
Czyżby przyprowadził tu Ginny, spędzającą ten weekend poza Hogwartem, w nadziei na małe, sprośne sam na sam? No tak, skąd Harry miałby wiedzieć, że Hermionie nie spodoba się oddech Rona, naprawdę tylko bardzo subtelnie przesycony wonią halloweenowego punchu i odeśle go z kwitkiem do własnego łóżka.
— Potter, jesteś kompletnie pijany.
Ron prostuje się jak struna na dźwięk tego głosu. Czego szuka Malfoy w ich sypialni?
— No chodź tu… Nie będziemy robić nic takiego. Chcę cię tylko trochę potrzymać… Możesz się jeszcze raz tak o mnie otrzeć, jak na koryta-a-arzu?…
— Tak? Mhmm… Dobrze, tylko sobie nie pomyśl, Potter, że jestem jakimś gejem…
— Ja też nie jestem. Chcę