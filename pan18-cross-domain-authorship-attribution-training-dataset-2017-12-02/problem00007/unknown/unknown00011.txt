— Hermiona zaciska na sekundę usta i mruży lekko oczy, jak zawsze, gdy się koncentruje. Po chwili jej twarz rozjaśnia się w uśmiechu. — Wiem, kto może ci pomóc! 

— No kto? — pyta Harry bez entuzjazmu. 

— Profesor Snape! — Gryfonka rozpromienia się w jego kierunku, jakby odkryła coś niesamowicie ważnego. — I zanim powiesz, że jest martwy, to jestem tego świadoma. Jednak profesor ma ramy portretu blisko swoich dawnych komnat i jedną ramę w gabinecie dyrektor McGonagall. Jestem pewna, że nie odmówiłby ci pomocy. Chociażby kilku pomocnych rad przy ważeniu eliksirów. W końcu korzystałeś z podręcznika Księcia i szło ci świetnie. 

— To nie to samo — informuje ją Harry. — Wiesz, że ja i Snape nigdy się nie dogadywaliśmy, a przy podręczniku nie wiedziałem, kim jest Książę. 

— Tak, ale teraz wszystko wygląda inaczej. Szanujesz profesora i wiesz, dlaczego zrobił to, co zrobił — tłumaczy spokojnie Hermiona, gdy wchodzą do Wielkiej Sali. 

Zapach jedzenia i głosy uczniów rozchodzą się po ogromnym pomieszczeniu, sprawiając, że Harry rozluźnia się, machając do osób, które go witają. 

— Pomyślę nad tym — obiecuje przyjaciółce, żeby tylko przestała go męczyć i szczerzy się do Rona, który robi do niego głupią minę. 

Chłopak ma rękę w bandażu i kiedy Harry wsuwa się na miejsce naprzeciwko niego, unosząc do góry brew, ten kręci głową. 

— Hagrid znów zaczął hodować sklątki tylnowybuchowe — odpowiada Ron na niezadane pytanie. — Najwyraźniej trening z ogniem przyda mi się do smoków. 

Harry robi w jego kierunku współczującą minę i zabiera się za nakładanie obiadu. 

— Ciesz się, że nie każe wam odwiedzać akromantul — mówi mu pomocnie Harry, a kiedy Ron gwałtownie blednie i spogląda na swoją rękę, wie, że przyjaciel nagle poczuł niesamowitą wdzięczność, że ma do czynienia tylko ze sklątkami.

*

Otwiera drzwi, spodziewając się, że pokój będzie pusty, ponieważ Malfoy zwykle spędza wieczorne piątki z Zabinim i Nottem, ale nie tym razem. W pokoju zapalone są cztery świece blisko łóżka chłopaka, a sam blondyn leży na plecach w samych spodniach od piżamy i czyta książkę. 

Harry przystaje zaskoczony w drzwiach, nie mogąc powstrzymać się przed zerknięciem na brzuch chłopaka, gdzie w świetle świec błyska jego kolczyk w pępku. To prawie przerażające, jak bardzo Harry jest zafascynowany tym widokiem. 

— Potter — wita go Malfoy nonszalancko. 

— Malfoy — wydusza Harry, wreszcie odwracając wzrok od kolczyka. A ponieważ jest głupi, wyrzuca z siebie: — Dlaczego nie masz na sobie koszulki? 

Kącik ust Ślizgona drga lekko, jakby próbował się nie uśmiechnąć. 

— Bo mi ciepło — odpowiada blondyn. — Poza tym cały dzień chodziłem w szatach, chciałbym trochę dać odetchnąć mojej skórze. 

— Zawsze narzekasz, że ci za zimno — brnie dalej Harry, nie wiedząc, dlaczego się po prostu nie zamknie. Tak byłoby dla niego zdecydowanie lepiej. Siada na brzegu swojego łóżka i wyciąga różdżkę, bawiąc się nią między palcami. 

— A teraz mi ciepło — prycha Malfoy. — Masz z tym jakiś problem? 

— Nie — mamrocze Harry, zastanawiając się, dlaczego w ogóle zaczął temat. 

Ślizgon zerka na niego kątem oka, po czym wraca do czytania. W pokoju nastaje cisza i Harry’emu udaje się w niej wysiedzieć całe dwie minuty, nim zaczyna się wiercić. Kolczyk Malfoya cały czas przyciąga jego uwagę. 

— Dziękuję za twoją… radę na eliksirach — mówi w końcu, mając ochotę palnąć sam siebie w głowę. Dlaczego nie może po prostu się zamknąć? 

Chłopak przymyka książkę, odwracając głowę w stronę Harry’ego. 

— Nie ma za co. — Jego głos jest lekko zaskoczony. — Gdybyś bardziej przykładał się do tego, co robisz, twoje oceny z eliksirów byłyby lepsze. Zawsze, kiedy każą szatkować, ty powolnie kroisz albo dziabiesz na nierówne kawałki. Kiedy każą zgniatać, ty wyciskasz. Chyba nigdy tego nie zrozumiem, Potter. 

Harry wzrusza niemrawo ramionami. 

— W kociołku i tak wszystko zamienia się w jednolitą substancję, więc nie widzę różnicy — broni się Harry, a Malfoy wygląda, jakby zaraz miał dostać ataku serca. 

Jego szare oczy rozszerzają się, a usta rozchylają w szoku. 

— Nie wierzę, że to właśnie powiedziałeś — sapie. — Dobrze, że profesor Snape już nie żyje, bo inaczej pewnie padłby trupem, gdybym mu to powtórzył. 

Harry rumieni się lekko, nie panując nad tym, i ściska mocniej różdżkę. Ślizgon poprawia się na łóżku, sprawiając, że mięśnie jego brzucha się napinają, a kolczyk mieni się ślicznie… Harry prawie przeklina, zastanawiając się, od kiedy zaczął zauważać takie rzeczy i opisywać je za pomocą przymiotnika śliczny. I to jeszcze w stosunku do Malfoya. 

— Idę wziąć prysznic — mamrocze, podnosząc się gwałtownie do góry. Musi oczyścić myśli i odetchnąć gdzieś, gdzie nie ma Malfoya i jego cholernego kolczyka w pępku. 

Ślizgon mruga na niego, pewnie zastanawiając się, dlaczego Harry mu się tłumaczy, po czym wzrusza ramionami i wraca do czytania książki. 

— Gdybym już spał, kiedy wrócisz, postaraj się być cicho — mówi tylko. 

I gdy Harry wraca do pokoju godzinę później, po wędrówce po korytarzach i prysznicu, Malfoy faktycznie już śpi. Tylko najwyraźniej zasnął podczas czytania książki, która teraz leży płasko rozpłaszczona na jego piersi, co znaczy, że ani nie wszedł pod kołdrę, ani nie założył górnej części piżamy.