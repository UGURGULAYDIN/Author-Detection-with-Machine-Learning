!
Draco krążył tam i z powrotem po paskudnie urządzonym salonie Weasleyów. W innych okolicznościach z rozkoszą wytknąłby rudzielcowi, że dominujący w nim odcień fioletu, na który zdecydowali się z małżonką, przyprawiłby o udar dziewięć osób na dziesięć.
— Wiem — wymamrotał Weasley. Granger siedziała obok niego, blada i zalana łzami.
— Co ty wiesz? Ja ci zaraz powiem, co zrobisz! Pójdziesz do rodziców i przyciągniesz ją tu za włosy, a potem przemówisz jej do rozumu, cholera jasna. Niech wszystko odwoła. I przekaż jej, że odesłałem go z powrotem do domu — wskazał przez okno na sąsiedni budynek — i że ma go przeprosić w sposób, który uzna na najlepszy, ale po prostu musi…
— Rozmawiałem już z nią na ten temat, Malfoy, ale nie chce wracać. Jeszcze nie teraz.
Draco zatrzymał się w pół kroku. Dokładnie mówiąc, potknął się przy tym lekko.
— Co?
— Ona nnnie… wwwróci — zaszlochała Granger.
Boże, otaczali go sami idioci.

***

Potter znów stracił apetyt. Skrzaty domowe o mało nie powychodziły z siebie, podsuwając mu pod nos jego ulubione dania i inne smakołyki. Co miesiąc, za sprawą uporczywych nalegań Dracona — popartych dyskretnie wystawianymi czekami — zlecali badanie krwi Pottera. Pod koniec marca ich życie nabrało całkiem przyjemnej rutyny, o ile Draco przymknął oko na napady smutku i apatii Pottera, wywołane głupotą jego żony. Kiedy Potter wychodził do pracy, Draco uczył się do egzaminów. O pierwszej Potter wracał na obiad, po którym ucinał sobie drzemkę, podczas gdy Draco znów siadał do książek. Po południu, jeśli pogoda sprzyjała, obaj wybierali się na przejażdżkę na miotłach. Jeśli zaś nie, grali w czarodziejskie szachy, dopóki nie nadeszła pora kolacji. Po posiłku Draco wracał do nauki, a Potter gapił się niewidzącym wzrokiem przed siebie i rzucał od czasu do czasu jakiś komentarz odnośnie pracy. Kiedy robił się zbyt melancholijny, Draco, czy wiało, czy padało, ciągnął go siłą do miejscowego mugolskiego pubu, gdzie wypijali do piwie i grali w rzutki. Potter znów tolerował alkohol, ale wyłącznie w minimalnych ilościach, więc poprzestawali na jednym kuflu, a potem roznosili na strzępy lokalnych mistrzów darta — jakżeby inaczej, obaj byli przecież szukającymi, nawet dwadzieścia pięć lat później wciąż z idealną koordynacją ręka-oko. A jeszcze później wracali do domu, ramię w ramię, bo Draco podejrzewał, że Potterowi przyda się wsparcie w każdej postaci, również tej najbardziej dosłownej.

***

— Wiesz, ja… Hmm, dzieci przyjeżdżają na ferie wiosenne.
Draco uniósł wzrok znad podręcznika do chemii. Gdyby wiedział, jak fascynującym zjawiskiem są cząsteczki, już lata temu zakopałby się po nos w mugolskiej nauce.
— Tak, pomyślałem, że możemy aportować się po nie razem. Na dworzec.
— Nie, miałem na myśli, że… — Potter zalał się rumieńcem.
— Wiem. Pozwoliłem sobie wydać skrzatom pewne rozporządzenia. Doprowadzą wasz ogród i dom do porządku. Założyłem, że zechcesz zabrać dzieci do siebie. Bo przecież gdzie indziej?
Draco i Astoria zamierzali wybrać się ze Scorpiusem do Paryża i tam poinformować go o swoich planach separacji. Narcyza zawsze powtarzała, że złe wiadomości brzmią mniej boleśnie, kiedy wypowiada się je po francusku, i Draco postanowił jej w tym względzie zaufać. Próbował przekonać Astorię, żeby uprzedziła syna o swojej ciąży. Nie mógł wyobrazić sobie dla niego sytuacji gorszej niż ta, kiedy wysiądzie z pociągu i ujrzy matkę z ośmiomiesięcznym brzuchem. Scorpius nie pisał przez trzy tygodnie, a potem przysłał nagle beztroski, pełen ploteczek list o niczym. Jako chłopiec cechujący się sporą inteligencją już dawno temu zauważył, że małżeństwo rodziców stanowiło wyłącznie wygodny układ, jednak czym innym były własne domysły, a czym innym potwierdzenie ich z ust samych zainteresowanych. Draco nie mógł tak do końca potępić Astorii za to, że chciała czegoś więcej niż towarzysza przy stole, ale czy, do diabła, nie mogła poczekać z tym, dopóki Pi nie skończy szkoły?
— Ginny też tam będzie. W domu. I może na dworcu.
— Oczywiście — odpowiedział Draco, ale nie spojrzał na Pottera. Zlekceważył skurcz w żołądku, tłumacząc go wizją siebie, Scorpiusa i Astorii w zaawansowanej ciąży, drepczących po czarodziejskiej dzielnicy Paryża i udających, że są rodziną.

***

Wycieczka do stolicy Francji udała się lepiej, niż się spodziewał. Po części wytłumaczył to faktem, że Astoria nie traktowała go inaczej — co było albo aktem oskarżenia przeciwko ich małżeństwu, albo wręcz przeciwnie, jego pochwałą. Tego jednak nie udało mu się stwierdzić z pewnością. Scorpius, choć obdarzony dość miłym usposobieniem, w głębi serca wciąż był Ślizgonem, a tym samym jego zachowanie mogło wprowadzać w błąd. Pod koniec drugiego tygodnia ferii Scorpius doskonale zdawał sobie sprawę z całego szeregu faktów: że matka oczekuje dziecka innego mężczyzny, że zostanie ono uznane za Malfoya oraz jego pełnoprawne rodzeństwo, że Draco wolałby raczej przespać się z wielką kałamarnicą niż dotknąć kobiety i że w przyszłości przerwy w nauce będzie spędzał raz u ojca, raz u matki — z wyjątkiem Bożego Narodzenia, które w oczach Dracona uchodziło nie za święto, a świętość wymagającą uczestnictwa całej rodziny. Całą tę wiedzę Scorpius zawdzięczał prawidłowemu odczytywaniu aluzji, sporadycznych uniesień brwi, znaczących spojrzeń i dyplomatycznych kaszlnięć.
Na tym etapie ciąży aportacja była Astorii surowo zabroniona, więc Draco odprowadził Scorpiusa na dworzec w pojedynkę. Zaplanował to tak, by rozminąć się z Potterem — po prostu przybył na King