. Przez jedną krótką sekundę Draco pomyślał, że znów mógł złamać mu nos, dopóki nie przesunął błyskawicznie wzrokiem po jego szyi i…
Siostra Weasleya odwaliła kawał dobrej roboty, żeby Potter zaczął wyglądać jak człowiek. Obecnie w dziewięćdziesięciu dziewięciu przypadkach na sto prezentował się naprawdę nieźle. Czasami trafiał mu się odrobinę krzywo zawiązany krawat, ale miał znośnie obcięte włosy, a jego zęby świadczyły o bliższym i regularnym kontakcie z dentystą. Bez przeszkody w postaci długiej, rozczochranej strzechy ogarnięcie spojrzeniem jego odsłoniętego karku było kwestią chwili.
W ciągu ostatnich trzech tygodni Draco naoglądał się tylu zdjęć czerniaków, że musiał kilkakrotnie zamrugać i upewnić się, że sobie niczego nie wmawia, nie przesadza, czy też po prostu nie ma przywidzeń. Merlinie, wolałby, żeby tak było. Ponieważ pieprzyk był o wiele większy niż dawniej, asymetryczny, nierównomiernie zabarwiony i przerażająco postrzępiony na brzegach. Przedstawiał sobą podręcznikowy obraz czerniaka.
Los chciał, że to Weasley podciągnął Dracona na nogi. Ledwo panując nad furią, rzucił parę zaklęć, przy pomocy których usunął z podłogi śliską kałużę. A potem, ze zmarszczonym wściekle czołem, odwrócił się do Dracona, przypuszczalnie z zamiarem rozerwania go na strzępy. Nic podobnego jednak nie nastąpiło.
— Malfoy, nic ci się nie stało?
Draco mógł jedynie potrząsnąć głową, zanim oddalił się pospiesznie w stronę łazienki. 

***

Dobrze. Co robić?
Nie zasnął przez całą noc. Leżał w łóżku, ściskając różdżkę w ręce, jak gdyby był w stanie rzucić zaklęcie, które dosięgłoby oddalonego o setki mil Ottery St. Catchpole, wkradło się przez uchylone okno sypialni Pottera i wymazało to cholerstwo na jego karku. Czy ludzie w jego otoczeniu nie mieli oczu? Co było z nimi nie tak? Z jego żoną? Przyjaciółmi? Przecież wystarczyło jedno krótkie spojrzenie na to paskudnie podrażnione znamię, żeby żołądek zawiązał się w supeł. Czy Ruda nigdy nie całowała Pottera w szyję? Gdyby Draco był jego mężem — co za dziwna myśl, ale tak czysto teoretycznie — nie przepuściłby żadnej okazji, żeby dotknąć wargami tego miejsca. Oczywiście, że jego żona i przyjaciele to nic innego jak banda ślepych idiotów. Poza tym należało wziąć dodatkową poprawkę na samego Pottera. Ten uparty drań przypuszczalnie od lat nie pokazał się żadnemu uzdrowicielowi na oczy. Draco musiał mu oddać, że przynajmniej nie był hipochondrykiem ani mięczakiem.
Napisał anonimowy list z informacją o wyglądzie niebezpiecznych pieprzyków. Zgasił ostatniego papierosa, kiedy sowa wyfrunęła przez okno.
Najbliższa impreza publiczna, na której mieli szansę się spotkać, nie odbędzie się przed upływem kilku miesięcy, a znamię na szyi Pottera było jedną wielką bombą zegarową. Wyjątkowe sytuacje wymagają wyjątkowych metod, usprawiedliwił się przed samym sobą, w nadziei, że ten przeklęty ignorant nie wyrzuci jego notki do kosza.

***

— Malfoy? Dostałem twój list z prośbą o spotkanie, co, prawdę mówiąc, trochę mnie zaszokowało.
— Cóż, najwyraźniej łatwo cię zaszokować, Potter. Każdy, kto potrafi wypowiadać się pełnymi zdaniami, ma już zapewnioną połowę sukcesu. Co myślisz o mojej propozycji? Masz pieniędzy jak lodu, ja niemal tyle samo, a szkoła tylko na tym skorzysta. Ufundujmy Turniej Quidditcha w Hogwarcie, coś w stylu trójmagicznego, z tym, że w dziedzinie sportu. Wymyślmy nowe dyscypliny, ale lekkie i zabawne, nie takie, które stanowią potencjalne zagrożenie dla życia uczestników. Starszemu z Weasleyów złamie to wprawdzie serce, ale tym razem darujemy sobie smoki. Zostańmy we dwóch sponsorami, a całość zysków otrzyma Hogwart. — Potter zmrużył oczy, jakby próbował się domyślić, do czego tak naprawdę Draco zmierza. — To w zasadzie pomysł Scorpiusa — skłamał Draco. — Jest wielkim miłośnikiem quidditcha.
Napomknięcie o synu sprawiło, że mina Pottera złagodniała.
— Al się z nim zaprzyjaźnił. — Nie starał się nawet ukryć swojego zdumienia.
— Owszem, mimo moich usilnych starań Scorpius wyrósł na miłe dziecko. Więc jak, zgoda? — Draco wstał i podszedł do magicznego okna w biurze Pottera. Potter spiął się i sięgnął po różdżkę. — Ładny widok. Sam go wyczarowałeś? — Iluzoryczną przestrzeń za szybą wypełniało jezioro na hogwarckich błoniach późną wiosną, otoczone kwitnącymi rododendronami. — Jedyna pora roku, którą da się znieść w tej części Szkocji. Doprawdy, idealne miejsce na szkołę. No już, Potter, decyduj się, nie będę tu siedział przez cały dzień. Wchodzisz w to czy nie?
Kiedy zmierzał ku oknu, Potter odwrócił się tak, by wciąż siedzieć twarzą do niego. Zniweczyło to kompletnie plan wykorzystania całego manewru jako okazji, by rzucić okiem na kark Pottera. Cholera, trzeba było wyznaczyć Dziurawy Kocioł na miejsce spotkania. Przeklęty strażnik skonfiskował mu różdżkę, zanim wpuścił go do Biura Aurorów, i Draco nie mógł teraz rzucić najprostszego zaklęcia. Przykładowo takiego, dzięki któremu kawa Pottera wylądowałaby na podłodze. Hmm, z drugiej strony czarodziejskie szaty o szerokich, powiewających rękawach też miały swoje zalety. W drodze powrotnej od okna na swoje miejsce Draco zahaczył wyciągniętym dyskretnie palcem o stojący przy krawędzi biurka kubek.
Z przyjemnością stwierdził, że absolutnie wszyscy, łącznie z innymi aurorami, musieli oddać swoje różdżki przed wejściem do gabinetu Pottera. Draco pozostał w gabinecie pod pretekstem usunięcia plam i skorup z podłogi, cały czas zezując w stronę karku Pottera…
Merlinie, pieprzyk wciąż tam był. Czerwono-czarny, niemal opatrzony etykietką „rak skóry”.
Draco poczuł taki wstrząs, że zdobył się tylko na krótkie skinienie głową, kiedy Potter zgodził się sponsorować razem z nim