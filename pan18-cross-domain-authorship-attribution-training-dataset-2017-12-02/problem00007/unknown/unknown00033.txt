dawniej pełna radości i ciepła, a teraz wiecznie przygnębiona, a to skutecznie go odstraszało. Severus wmawiał sobie, że to dlatego, że nie cierpiał tego nieznośnego bachora, lecz szczerze powiedziawszy, samego siebie nawet on nie potrafił okłamać. Przytłaczające poczucie winy powstrzymywało go przed tym, by choć spróbować cokolwiek naprawić. Nie był w stanie zrobić nic, by przynajmniej zacząć zadośćuczynić Harry’emu za krzywdę, jaką mu wyrządził.  I najgorsze w tym wszystkim było to, że Severus doskonale zdawał sobie z tego sprawę.  Kiedy do maleńkiej kuchni wcisnęli się brakujący członkowie zakonu, Snape wykorzystał ostatnią nadarzającą się okazję, by przyjrzeć się Harry’emu dokładniej. Jego serce, dawno martwe z powodu przeżywanego koszmaru, zdawało się rozgrzewać niczym kamień leżący na słońcu. Harry, mimo cierpienia, które przetrwał, cierpienia większego niż Severus był w stanie sobie wyobrazić, wrócił do miejsca, gdzie jego życie rozpadło się na kawałki, do ludzi, którzy zażądali od niego największego poświęcenia, po czym odwrócili się do niego plecami. Wrócił, ale w jego oczach czaił się tylko lodowaty chłód.  Ten chłopak, mający zaledwie dwadzieścia cztery lata, zniszczony przez tych, których tak bardzo kochał, wręcz emanował siłą. Severus próbował wmówić sobie, że to jedynie brawura podchodząca wręcz pod głupotę, ale coś w tych bystrych, błękitnych oczach zapewniało go, że się myli. We wzroku Harry’ego, którym próbował obedrzeć Severusa żywcem ze skóry, czaiło się coś jeszcze. Ból? Może. Na pewno smutek, odbijający się w oczach niczym jaśniejące łzy feniksa.  Chłopiec umarł, a z jego popiołów zrodził się mężczyzna — jasnowłose, niebieskookie stworzenie, które patrzyło na niego tak, jakby nigdy nie zaznało jego dotyki ani pocałunku. Severusowi aż ciężko było uwierzyć, że ten człowiek potrafił kiedyś tęsknić za poległymi i był gotów oddać swoje życie za przyjaciół. Wrażliwe dziecko wyrosło na twardego mężczyznę, którego delikatne usta już nigdy nie rozciągną się w niewinnym uśmiechu.  Ale przecież właśnie taki był plan Dumbledore’a, nieprawdaż?  Stworzyć głupie, aroganckie, piękne, tragiczne dziecko.  Severus poczuł ukłucie bólu, a gula stojąca mu w gardle z poczucia winy niemal go udusiła. Był pewien, że za moment ośmieszyłby się bardziej niż kiedykolwiek, gdyby nie interwencja dyrektora, który najwyraźniej wyczuł jego nastrój i natychmiast rozpoczął spotkanie.  Jak zawsze zaczęto od różnorakich uwag, krótkich sprawozdań oraz niezałatwionych spraw, niedotyczących Severusa — zazwyczaj, dla własnego bezpieczeństwa, nie zjawiał się na zebraniach zakonu, jeśli nie posiadał żadnych istotnych wiadomości. W przeciwnym razie, gdyby Voldemort odkrył, że jest podwójnym szpiegiem, i poddał go torturom w celu wyciągnięcia z niego informacji, życie wielu osób znalazłoby się w niebezpieczeństwie. Severus sam dokonał wyboru, że woli nie wiedzieć, co się w zakonie dzieje — a Dumbledore ten wybór poparł.  Potter nie odwrócił się do zebranych, stąd też wiele osób patrzyło podejrzliwie na jego plecy. Ci, którzy nie uczyli w Hogwarcie, nie zdawali sobie sprawy, że Harry Potter znów jest z nimi, ale też chłopak był trudny do rozpoznania bez swych ciemnych, wiecznie rozczochranych włosów i okrągłych okularów w czarnych oprawkach. Wyższy wzrost i szersze ramiona również nie ułatwiały zadania. Potter wydawał się jedynie cieniem, echem dawnego siebie, albo też przybyszem z alternatywnego wymiaru.  Nim Severus zdążył zebrać myśli, zdał sobie sprawę, że wszyscy zebrani w magicznie powiększonej kuchni członkowie zakonu, jedni pousadzani na dodatkowo wyczarowanych krzesłach, inni opierający się o ściany, wpatrują się w niego z oczekiwaniem. Kątem oka dostrzegł kilka rudych głów oraz pannę Clooney, z której obecności Potter też musiał zdać sobie sprawę, bo przeniósł wzrok na swoje dłonie.  Jak słodko.  Severus odchrząknął i wstał.  — Dyrektor poprosił mnie, bym zdał raport dotyczący najświeższych ważnych informacji, ale z przykrością zawiadamiam, że nie dowiedziałem się niczego nowego.  Odpowiedziała mu fala pretensji, godząc w jego dumę. Spojrzał na zebranych z wściekłością. Ci, którzy znali go ze szkoły, natychmiast zamilkli, ale pozostali wciąż krzyczeli, kierowani jedynie jego reputacją.  — Jak już mówiłem, nie mam żadnych nowych informacji, bo nikt się takowymi ze mną nie podzielił. Voldemort nie zwoływał swoich popleczników już od wielu tygodni. Niemniej udało mi się zauważyć coś, co ma dość oczywiste znaczenie, o ile wie się, czego szukać. Sieć Szeptów znów jest w użyciu.  Rozległo się mamrotanie i nerwowe poruszenie, które Severus natychmiast zagłuszył:  — Deklaracja dotycząca Sieci Szeptów, podpisana w 1815 roku przez czternaście państw, które jej wówczas używało, stanowi, że sowia poczta jest oficjalną i preferowaną formą komunikacji, natomiast Sieć Szeptów wykorzystywana będzie tylko w sytuacjach najwyższego zagrożenia. Zaczarowano ją tak, by można było uruchomić ją tylko w chwilach wielkiej potrzeby, i od tamtej pory doszło do tego tylko dwa razy: podczas panowania Grindelwalda oraz w nocy, gdy zamordowano Potterów.  — Więc skąd pewność, że sieć wciąż nadaje się do użytku, profesorze Snape? — spytała siedząca obok Rona Weasleya Granger, marszcząc brwi i starając się ukryć, że co rusz zerka na tył głowy Pottera. — Może to coś innego?  — Rozważałem taką ewentualność, ale po rozmowie z Filiusem — skinął głową Flitwickowi, który pisnął z aprobatą — udało mi się tak zaczarować bariery ochronne Hogwartu, by wydobyć wszelką wyłapaną przez nie aktywność sieci. Wierzę, że zgodzicie się ze mną po ujrzeniu wyników. — Spojrzał na swoje notatki i powielił je, mamrocząc zaklęcie, po czym podał plik kartek