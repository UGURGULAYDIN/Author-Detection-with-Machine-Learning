ostatni spędzony w Hogwarcie rok nauczył mnie czegoś, czego do tej pory w pewnym sensie zazdrościłam Albusowi – umiejętności kalkulowania na zimno. Postanowiłam, wbrew wszystkiemu czego uczył mnie ojciec i w co do tej pory wierzyłam, że jeśli szkoła stanie do bezpośredniej walki z Voldemortem, zabiję Severusa Snape’a. Istniało ryzyko, że źle ocenię sytuację i zbyt wcześnie podejmę odpowiednie działania. To mogłoby mieć katastrofalne skutki dla Hogwartu, pomijając już fakt, że sama straciłabym życie.

  Teraz jednak byłam pewna, że moment jest właściwy. Voldemort zmierzał do szkoły, członkowie Zakonu mieli lada chwila przybyć z pomocą. Trzeba było zorganizować ewakuację uczniów i ochronę zamku. Carrowów jak na razie skutecznie unieszkodliwiłam, ale ten zdrajca… on… musi zginąć. Jest prawą ręką Voldemorta i stanowi zbyt duże zagrożenie. Już dawno rozważyłam wszystkie za i przeciw. Boże litościwy! Ja naprawdę planowałam morderstwo.

  Zacisnęłam palce na różdżce i strzeliłam pierwszym zaklęciem, jakie przyszło mi na myśl, zaklęciem rozbrajającym. Jego tarcza była jednak tak silna, że odrzuciło mnie do tyłu i z trudem uchroniłam się przed upadkiem. Z całą mocą powróciło wspomnienie sprzed roku: spoczywające na katafalku, pogruchotane ciało Albusa. Targnęła mną nienawiść jakiej jeszcze nigdy nie czułam w stosunku do nikogo – nawet do Voldemorta. Bez trudności rzuciłabym już drugie - w ciągu ostatnich piętnastu minut - niewybaczalne zaklęcie. Zamiast tego, skierowałam różdżkę ku jednej z pochodni, zupełnie nie zamierzenie wyrywając ją z mosiężnego uchwytu i posłałam w stronę Snape’a pierścień ognia. Jakby od niechcenia zmienił płomienie w potężnego, czarnego węża. Cóż, z transmutacji też był nienajgorszy. Posiadał dość rzadko spotykaną wśród ludzi nie zajmujących się na co dzień tą nauką umiejętność. Nazywamy to transmutacją żywiołów – nawiasem mówiąc, jako pierwsza użyłam tego określenia, które kilka lat później pojawiło się w szkolnych podręcznikach.

  Jednym machnięciem różdżki unicestwiłam węża i wystrzeliłam w kierunku Severusa kilkadziesiąt sztyletów. Natychmiast zasłonił się stojącą obok zbroją. 

  Wiedziałam, że to do niczego nie prowadzi, uświadomiłam sobie, że zwyczajnie gram na zwłokę.

Ścisnęłam różdżkę tak, że poczułam jak krew odpływa mi z palców. Nieoczekiwanie, oczyma wyobraźni ujrzałam Snape’a wychodzącego z kominka w salonie, w moim dawnym domu w Hoksmeade. To właśnie jego wezwałam na pomoc, gdy zorientowałam się, że mojego męża coś ukąsiło.

  Wzięłam głęboki oddech. Powróciła blada, wyniszczona twarz Albusa, błękitne, pozbawione życia oczy, tak obce bez tych charakterystycznych, wesołych iskierek. Czułam, że naprawdę jestem w stanie rzucić to zaklęcie. Świat nagle przestał istnieć. Fala gorąca przeszyła moją dłoń. Serce tłukło się w piersi jak oszalałe, w uszach słyszałam szum krwi. Jeszcze sekunda i rozbłysk zielonego światła zakończy marny żywot najwierniejszego sługi Lorda Voldemorta.

  Severus wyjrzał zza zbroi w którą z hukiem wbiły się wszystkie sztylety. Znów patrzył mi w oczy, a w jego spojrzeniu było coś nieodgadnionego. Wiedział, co zamierzam zrobić, nie miałam co do tego wątpliwości. I wtedy usłyszałam w głowie głos Albusa, tak wyraźny, jakby stał tuż obok: „Ufam Severusowi całkowicie, Minerwo”.

  To na ułamek sekundy wytrąciło mnie z równowagi. Zaraz też dotarło do mnie, w jak niedorzecznej znalazłam się sytuacji. Staliśmy naprzeciwko siebie z wyciągniętymi różdżkami. Ja miałam opory przed rzuceniem śmiertelnego zaklęcia, ale on? Człowiek, który z zimną krwią zamordował błagającego o pomoc Dumbledore’a? Przecież mógł mnie z łatwością zabić, więc co ja tu – do cholery – jeszcze robię? Chyba sam Bóg, którego tak kochał mój ojciec czuwał nad tym wszystkim i sprawił, że wypadki potoczyły się tak, a nie inaczej.

  - Minerwo! – To był Filius. Jego wyraz twarzy był straszny. Nigdy wcześniej, ani później nie widziałam go w takim stanie. Severus błyskawicznie zniknął za zbroją. – O nie! Już nie popełnisz więcej morderstw w Hogwarcie! – zawołał Filius, celując różdżką w zbroję. Wyglądało na to, że on również gotów był na ostateczne rozwiązanie. Na miejscu pojawili się Pomona i Horacy. Wtem rozległ się głośny brzęk. To Snape mocował się z ożywioną przez Flitwicka zbroją. Udało mu się od niej uwolnić i pchnąć ją w stronę Filiusa i Pomony. Nie trafił. Zbroja z całym impetem uderzyła w ścianę. Potem puścił się biegiem przed siebie, a my ruszyliśmy za nim. Przez cały czas ściskałam w dłoni różdżkę i mogłam powstrzymać go jednym zaklęciem, ale… nie strzela się ludziom w plecy, bez ostrzeżenia.

Wpadliśmy do nieużywanej klasy. Snape dopadł do okna i ku mojemu największemu zdumieniu, po prostu skoczył.

- Tchórz! Tchórz! – zawołałam, nie mając pojęcia, jak bardzo krzywdzące są to słowa. Obserwowałam jego ciemną sylwetkę, unoszącą się w powietrzu. Wyglądało na to, że opanował sztukę lewitacji. Był potężnym czarodziejem z czego tak naprawdę nie wielu zdawało sobie sprawę. Pamiętam, że wtedy o tym właśnie pomyślałam.

  Tuż obok mnie pojawili się Harry i panna Lovegood.

- Skoczył - poinformowałam ich, nie odrywając wzroku od szybującej postaci.

- Zabił się? – zapytał z nadzieją w głosie Harry, podchodząc bliżej do okna.

- Nie, żyje – odparłam. – W przeciwieństwie do Dumbledore’a wciąż miał różdżkę... i chyba nauczył się kilku sztuczek od swojego pana.

  Nie wiedziałam, co tak naprawdę czuję. Rozgoryczenie? Bo przecież nie zrobiłam tego co uważałam, że powinnam zrobić i pozwoliłam, by ten zdrajca uciekł. Ulgę? Bo mimo wszystko jednak nie chciałam być