— Posłuchaj, jeśli tak bardzo przejmujesz się patronusem Snape'a, to czemu nie wyślesz do niego swojego z wiadomością? Wtedy on wyśle swojego z odpowiedzią i będziesz mógł mu się dokładnie przyjrzeć.

Harry upuścił pióro i spojrzał na swojego przyjaciela z szeroko otwartymi oczami.

— Ron, nieczęsto to mówię, ale jesteś GENIALNY!

Wyciągnął różdżkę i pomyślał o swoim ostatnim spotkaniu z Severusem, które poszło bardzo dobrze. Po raz pierwszy żaden z nich nie przeklął drugiego i pożegnali się namiętnym pocałunkiem.

— Expecto Patronum!

Srebrny jeleń pomknął z różdżki Harry'ego.

— Zanieś wiadomość do Severusa Snape'a — powiedział Harry. — Zapytaj go, czy chciałby zjeść ze mną kolację i gdzie moglibyśmy się spotkać.

Jeleń posłusznie pochylił głowę i pocwałował przed siebie, niosąc wiadomość. Harry wrócił do wypełniania nudnego formularza, zerkając co rusz do góry w oczekiwaniu na odpowiedź od Severusa. Jednak to, co podeszło do jego biurka, nie było srebrzystym patronusem, ale całkowicie realną i niepożądaną osobą w postaci Draco Malfoya.

— Na Merlinie, Potter, czy to jest właśnie to, co nazywasz biurem? — Ton Malfoya ociekał protekcjonalną pogardą.

Harry spojrzał na niego.

— Czego chcesz?

— Przechodziłem obok… — odpowiedział beztrosko Malfoy —… i Severus spytał mnie, czy nie miałbym nic przeciwko przekazaniu tobie, że jest zajęty dzisiejszego wieczoru. I oto jestem, tak to się właśnie stało. — Postukał palcem w bok swojego arystokratycznego nosa. — O ile wiesz, co mam na myśli.

I w ten oto sposób, uśmiechając się, wyszedł, zostawiając Harry'ego kipiącego z zazdrości.



OoO

— Uważaj, Potter — powiedział, przeciągając słowa, Malfoy. — Te przyciski są bardzo delikatne.

Starając się jak najbardziej zignorować zadufanego w sobie lizusa, jakim był Malfoy, Harry spojrzał błagalnie na Severusa, który wydawał się unikać jego wzroku.

— Jakiś czas temu słyszałem o dobrej restauracji — powiedział. — Chcesz, żebym zarezerwował stolik na któryś wieczór w przyszłym tygodniu?

Severus w końcu spojrzał na Harry'ego, ale jego twarz była nieczytelna.

— Obawiam się, że mój plan zajęć jest dość napięty, być może...

Drzwi windy otworzyły się głośno, zagłuszając dalszą część wypowiedzi.

— To nasze piętro, Severusie — powiedział Malfoy. — Wybaczcie nam, panowie, oczywiście nie ty, Potter, tylko ci z ważną pracą, której nie porzucają jej z wybiciem piątej jak plebs.

Harry, gotując się ze wściekłości, patrzył, jak Malfoy ostentacyjnie chwyta ramię Severusa, gdy odchodzili korytarzem. Co Severus miał powiedzieć? Być może... co? "Może powinieneś iść z kimś innym?" "Znajdź sobie nowego chłopaka?" "Zapomnij o mnie, pieprzę się teraz z Malfoyem-fretką?"

Harry kopnął brutalnie drzwi windy, chcąc, żeby to była dupa Malfoya.



OoO

— Co jest, kolego?

— Severus — jęknął Harry, opierając się o biurko Rona. — Wpadłem na niego wczoraj wieczorem, ale Malfoy przyczepił się do niego jak rzep do psiego ogona, dlatego też zaszedłem na chwilę do sali treningowej, by zamienić z nim słowo. — Nie wspomniał nic na temat godzin spędzonych na czajeniu się w korytarzu, aż Severus przyszedł.

— Czy spytałeś go o jego patronusa?

— Tak... — Harry przesunął palcami po włosach, zostawiając tam większy rozgardiasz niż kiedykolwiek. — Przyznał, że jego patronus się zmienił, ale był ostrożny w wyjawieniu jakiekolwiek informacji. Myślę, że był nieco zakłopotany.

— Och! — Ron nie mógł sobie wyobrazić zakłopotanego Snape'a.

— Jedyne, co powiedział, to to, że jest to teraz jego życie i nie chce w nim śladów przeszłości.

— A czy spytałeś go o to ponownie?

— Eeee... Nie. — Harry przygryzł wargę. — Wy... Wyszedłem wściekły. Pamiętam, że Malfoy powiedział, że Severus nie chciał, by jego patronus był łanią, gdy dowiedział się, że mój jest jeleniem, dlatego... — Skończył zasmucony.

— To bzdura — powiedział stanowczo Ron. — Snape wiedział, czym jest twój patronus, od trzeciego roku. Cholera, cała szkoła wiedziała. — Położył rękę na ramieniu przyjaciela. — Harry, myślę, że mógłbyś trafić na kogoś lepszego niż ten oślizgły drań, a Malfoy tylko stara się ciebie wkurzyć.

— Być może... — powiedział Harry — ale...

— UWAGA!

Magicznie wzmocniony głos Kingsleya wypełnił pokój zaniepokojeniem.

— ATAK DEMENTORÓW! POTTER I WEASLEY ZE MNĄ!

Harry chwycił różdżkę i pobiegł do przodu, Ron był tuż za nim. Wszystkie myśli na temat Severusa Snape'a zostały chwilowo zapomniane.



OoO

— Gnojki muszą się ponownie rozmnażać — warknął Kingsley. — Róbcie, co w waszej mocy, chłopaki. Ja w tym czasie wyślę patronusa z prośbą o wsparcie.

Terier Rona i jeleń Harry'ego walczyły z dementorami, gdy ryś Kingsleya zniknął w gęstej mgle. Niektórzy czarodzieje, którzy mieszkali w wiosce, starali się im pomóc jak tylko mogli, ale żaden z nich nie był wystarczająco silny, by wyczarować cielesnego patronusa.

Harry musiał walczyć z samym sobą, by zachować swojego patronusa. Zaczęło się od tego, że jego jeleń stawał się coraz mniejszy, a później mniej materialny, gdy fale depresji ogarnęły go. Jaki był tego sens? Myślał, że Severus zaczyna odwzajemniać jego uczucia, ale teraz było wiadome, że Harry był tylko tymczasową odskocznią. Severus znalazł swoją prawdziwą bratnią duszę w Draco Malfoyu...

—