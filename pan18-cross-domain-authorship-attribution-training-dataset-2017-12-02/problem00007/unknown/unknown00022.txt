mu już potrzebny do szczęścia. Wie pan, panie Dumbledore, powiedział, gładząc się po sumiastych wąsach, ja się na muzyce nie rozeznaję, i tak po prawdzie niezbyt za nią przepadam, więc po co mi w domu takie gracisko? Żeby kurz łapało? Moja Daisy chciałaby, żeby ktoś na nim grywał, skoro ona nie może, więc niech je pan bierze! Tanio sprzedam i sam załatwię transport. Taka okazja to czysty interes, bankier to panu mówi i przyjaciel rodziny!

Jak powiedział, tak też zrobił, więc musieli z Aberforthem wziąć się za remont. Zajęło im to trochę czasu – przy czym „trochę” to duży eufemizm – bo spustoszenia, jakie poczynił wybuch Ariany, były ogromne. Sama dziura w podłodze wymagała wielu, skomplikowanych czarów, a zostawała jeszcze cała reszta: popękane ściany, naruszona konstrukcja sufitu i połamane meble. Tak naprawdę powinni zamknąć ten pokój na cztery spusty i zapomnieć o jego istnieniu, ale uparli się, że przywrócą go do używalności. Potem żałowali tej decyzji tysiące razy i skakali sobie do oczu z byle powodu, w końcu jednak, metodą prób i błędów, dobrnęli do końca. Pozostało jedynie wnieść do środka fortepian. Ten dzień właśnie nastąpił. Nic więc dziwnego, że Albus nie mógł spać, chodził jak nakręcony i sam już nie wiedział, czy bardziej się cieszy, czy raczej boi, że wszystko pójdzie nie tak, jak trzeba.

O dziwo poszło dobrze. Można by nawet rzec – zbyt dobrze, bo jak w południe Ariana zaczęła ćwiczyć („Palce mi się zupełnie zastały!”) tak wieczorem grała nadal i nic nie wskazywało na to, że skończy przed późną nocą. Po raz pierwszy od ataku wyglądała na całkiem szczęśliwą, więc nie próbowali jej od tego odwodzić. Byleby tylko nie osłabła z głodu, szepnął Albus do brata, zanim oznajmił, że idzie na spacer „pozbierać myśli”, spróbuj jej wcisnąć chociaż jabłko, dobrze? Aberforth wzruszył ramionami. Ariana nigdy nie grzeszyła apetytem, a gdy wpadała w jeden ze swoich „transów”, zapominała nie tylko o jedzeniu, ale i o całym świecie. Nakarmienie ją wtedy czymkolwiek graniczyło z cudem, nawet, jeśli chodziło o czekoladki lub kawałek ciasta.  

Wszystko będzie dobrze, pomyślał Albus, wychodząc na ganek. Nawet tutaj dźwięki fortepianu były dobrze słyszalne (Ariana grała Schumanna, ale nie rozpoznał, jaki to utwór). Teraz już pójdzie z górki: najważniejsze, że wstała z łóżka i przestała mówić o śmierci. Przeciągnął się z ulgą i przez chwilę kontemplował krzak aronii, aż w końcu podszedł do niego i zerwał kilka kulek, żeby sprawdzić, czy już dojrzały. Niestety, były potwornie kwaśne, więc szybko je wypluł. Sam nie wiedział, czy powinien coś zabrać na spotkanie z Gellertem – Może  jakieś wino? Bo przecież nie brandy? – czy dać sobie spokój i nie odstawiać cyrku. Ostatecznie umówili się przecież na wspólne pływanie, a nie na żaden piknik, więc po co im prowiant? Za to przydałby się ręcznik. Wiedziałem, że o czymś zapomnę, przemknęło mu przez głowę, gdy był już w połowie drogi, ale nie zawrócił, uznając, że nie ma sensu tracić czasu, skoro wyschnie tak czy owak. Było jeszcze bardzo ciepło.

Gdy dotarł nad staw, przeżył deja vu. Stanął dokładnie w tym samym miejscu, co wówczas, gdy zobaczył Gellerta po raz pierwszy, on natomiast, tak jak wtedy, pływał na plecach, leniwie poruszając rękami. Czas zatrzymał się w miejscu...

…a potem ruszył znowu, bo Albus zaczerpnął haust powietrza i wyszedł z zarośli. Tym razem nie zamierzał się ukrywać. Ani tym bardziej uciekać.

– No nareszcie, już myślałem, że nigdy stamtąd nie wyjdziesz! – przywitał go Gellert, podpływając do brzegu. – Daj rękę!

Albus podał mu rękę, sądząc, że tamten zamierza wyjść na brzeg, i w tym momencie sam także wylądował w stawie – tak jak stał, w ubraniu i w butach. Zachłysnął się, parsknął i rozkaszlał. Byłby utonął, bo z tego wszystkiego zapomniał, że jeziorko jest płytkie, ale całe szczęście Gellert chwycił go w pasie i postawił do pionu, zanim woda zalała mu głowę.

W przeciwieństwie do Albusa był zupełnie nagi. Cała sytuacja wyraźnie go bawiła.

– Ufny jak dziecko – mruknął i znowu dał nura pod wodę. Wypłynął niemal od razu.  – Przyznaję, po raz kolejny mnie zaskoczyłeś. Myślałem...

– To nie myśl – przerwał mu Albus i skoczył na niego z dzikim wrzaskiem. Przez chwilę walczyli jak mali chłopcy, próbując się nawzajem podtopić, a gdy to nie wychodziło, przynajmniej przewrócić, aż w końcu zrezygnowali i zaczęli pływać w tę i z powrotem wzdłuż stawu. Szybko, aż do traty tchu. Albus zgubił buty – zapewne utknęły gdzieś w mule – i wkrótce pozbył się także koszuli i spodni, chociaż nie było to takie łatwe, bo materiał przylgnął do ciała jak druga skóra. Jeden dzień, pomyślał, i już druga kąpiel w ubraniu. Właśnie pobiłem rekord.

Potem długo leżeli na trawie, niezdolni do jakiegokolwiek ruchu, zmęczeni tym przyjemnym rodzajem zmęczenia, które pozostawia w głowie kompletną pustkę. Słońce jeszcze przez chwilę prześwitywało przez liście, aż w końcu zaszło, pozostawiając po sobie szarzejące niebo. Gdzieś w gęstwinie śpiewały ptaki.

Gellert przekręcił się na bok, żeby widzieć Albusa i obserwował go przez chwilę spod wpółprzymkniętych powiek.

– Wiem, co się przydarzyło twojej siostrze – powiedział w końcu