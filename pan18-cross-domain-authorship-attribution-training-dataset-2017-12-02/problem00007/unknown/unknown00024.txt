kiedyś poznał tę całą Umbridge lepiej, też zrobiłoby mu się jej trochę żal.
     Albo i nie. W końcu to ona doprowadziła Sybillę do obecnego stanu – Trelawney siedziała na krzesełku w jego przybarowej kanciapie, zalana w sztok i łkająca histerycznie – w końcu przychodziła z Ministerstwa. A jego gospodzie niespecjalnie kochano Ministerstwo.
     Świński Łeb. To jest pomysł.
     — Sybillo — oznajmił po ojcowsku. — Sybillo. Spójrz na mnie. Dobrze. Teraz weź głęboki wdech, umyj twarz, popraw włosy i makijaż i idziemy na salę. Wszyscy tam na ciebie czekają. Bardzo się martwią.
     — Naprawdę?
     Uniosła na niego wzrok. Jej oczy, bez okularów i zapuchnięte, wydawały się mu za małe. Natychmiast poczuł ukłucie winy – no naprawdę, Sybilla przeżywa dramat, a on o jej oczach, stary cap – i tym żarliwiej skinął głową.
     — Naprawdę. Klaudiusz ma dzisiaj wyruszać w trasę, chciałby, żebyś mu powróżyła... Tylko tak, wiesz, powróż mu na szczęście. Nie na poważnie. Same dobre rzeczy, spokojną drogę, bakszysze niskie. Żeby się nie spietrał. Wiesz, jaki on wrażliwy.
     Z niewielu rzeczy był w życiu tak dumny, jak z wyciągnięcia Klaudiusza McFalla z Azkabanu. To było zaraz po zniknięciu Voldemorta, w trakcie tego przegrupowania, której niektórzy mniemali pokojem. Wparował wtedy do Albusa, oznajmiając, że skoro Severus Snape może uczyć w Hogwarcie, to Klaudiusz McFall może szmuglować alkohol i tytoń. Niech Albus pociągnie za odpowiednie sznurki. Nie godzi się więzić przemytników, gdy Śmierciożercy chodzą wolno
     Sybilla zaczęła się uspokajać, zbierać w sobie. Aberforth przywołał na usta krzepiący uśmiech.
     — No, już, idziemy. Sala czeka. Karty się same nie postawią.
     — Ta cała Umbridge powiedziała...
     — Nikogo tutaj nie obchodzi, co sobie myśli jakaś ropucha z Ministerstwa. Wszyscy wiemy, że to banda krętaczy, łapówkarzy i nadętych formalistów. Wiesz, za co zatrzymali Łysego Macky’ego ostatnio? Za nieprzepisową długość witek u miotły! Niby o dwa centymetry za krótkie to już nielegalna przeróbka... Prawie dwie doby go trzymali, żeby im źródło wyśpiewał, ale Łysy się im tylko śmiał w te odęte pyski... Zresztą, sam ci opowie. — Spróbował poprawić jej chustkę; zaraz chwyciła go za rękę, oskarżyła o psucie fryzury i zaczęła sama manewrować małym, błyszczącym grzebykiem. — I przecież masz gdzie mieszkać. Nie wyrzucili cię, a gdyby nawet, to u mnie zawsze...
     Oczy Trelawney zapłonęły naraz gniewem.
     — Nie wyrzucili! Ale oddali moje klasy jakiemuś... jakiemuś...
     Dokończył z naciskiem:
     — Centaurowi. — W gospodzie gościł bardzo różne persony, nawet, bywało, Śmierciożerców, nasłuchał się tych bredni, a jednak zawsze bolało, kiedy wygłaszała je Sybilla. — Świetnie. To zrób się na bóstwo i chodźmy.
     — A łyk czegoś mocniejszego? Dla kurażu?
     Aberforth otaksował ją wzrokiem. Czerwone policzki, ale może to też trochę od płaczu. Mętne spojrzenie, ale może to też trochę od łez. Stała nie do końca pewnie, ale może to też trochę ze zmęczenia...
     Przestań się oszukiwać, nakazał sobie surowo. Jest wstawiona, jest zalana, żadnego mocnego alkoholu. Przynajmniej nie ode mnie, dodał trzeźwo, przecież na sali zaraz ją, biedną ofiarę Ministerstwa, poczęstują.
     Klienci Świńskiego Łba lubił Sybillę. Nie tylko dlatego ze względu na Aberfortha. Półświatek był diabelnie przesądny, wróżby Sybilli ani nie lepsze, ani nie gorsze od innych, za to praca w Hogwarcie i teatralny sposób bycia zapewniały jej renomę. To plus gotowość do wróżenia „nie na poważnie” – dla poprawy komuś nastroju albo przekazania przestrogi, jeśli akurat Aberforth był pewien, że najbliższe plany delikwenta źle się skończą.
     — Dla kurażu możesz dostać całusa. — Nachylił się nad nią z zamiarem pocałowania w czoło czy policzek, czy włosy.
     Wyprzedziła go. Uniosła głową i pocałowało go w usta, długo, głęboko, trochę rozpaczliwie. Jej oddech pachniał mieszanką alkoholi i eliksirów uspokajających – mieszanką nie do końca bezpieczną, a z pewnością niespecjalnie przyjemną w woni. Ale Aberforth już dawno się przyzwyczaił.
     — I to jest dziewczyna z charakterem! — Odsunął się trochę, przepuszczając ją w stronę drzwi; wolał poprzestać na pocałunkach, przynajmniej póki Sybilla nie zacznie myśleć jaśniej.
     Nie będzie się musiał bać, że rozpłacze się mu w ramionach, znowu, a on znowu nie będzie miał pojęcia, co jeszcze może – znowu, znowu, znowu – zrobić.



Minerwa złożyła mu kondolencje pierwsza. Aberforth miał ni to niemiłe, ni to rozbrajające wrażenie, że większość szanownych żałobników dopiero wówczas uświadomiła sobie, że – ach, to jest brat Dumbledore’a. Niektórym może jeszcze przemknęło przez głowę „niesławny”. Niesławny brat wielkiego Dumbledore’a.
     Też Dumbledore, znaczy. Ostatni Dumbledore, tak właściwie, bo jakoś wątpił, by jeszcze spłodził dziedzica. Chociaż, Slytherinowi udało się, podobno, kiedy miał już sporo ponad dwusetkę. I nic dobrego z tego zresztą nie przyszło.
     Ale w takim wieku, deliberował Aberforth, ostatni Dumbledore, przyjmując korowód kondolencji, skąd oni w ogóle mieli pewność, że to dziecko Salazara? Ależ musiano o tym plotkować! Ciekawe, czy dzisiaj znalazłby się jakiś odważny historyk, który opublikowałby taką hipotezę... Ród Slytherina – wielki mit Albionu. Krew Slytherina umarła wraz z nim samym, a jego dziedzic był, tak naprawdę, synem mugolskiego ogrodnika najniższego możliwego pochodzenia. I do tego cudzoziemca.
     Chociaż w