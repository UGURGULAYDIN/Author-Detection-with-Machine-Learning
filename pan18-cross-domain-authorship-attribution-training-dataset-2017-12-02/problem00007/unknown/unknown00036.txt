magicznym ogniem i w efekcie upuścił jedno z jaj.  Gdy zaatakował ich z furią, Snape rzucił w niego zaklęciem uspokajającym, a Harry petryfikującym i chyba tylko cudem udało im się ujść z życiem i uciec z Zakazanego Lasu.  Nim wrócili, zrobiło się już późno, więc jak zawsze zjedli razem kolację w kwaterach Snape’a. Tak było szybciej i łatwiej, a w międzyczasie przygotowywał się do wieczornych zajęć. Harry lubił tę część dnia najbardziej, bo wtedy miał pół godziny tylko dla siebie i mógł robić to, co chciał. Ostatnio ciężko mu było wygospodarować choć pięć minut na kąpiel, nie mówiąc o pisaniu do kogokolwiek, więc kiedy nadarzała się taka okazja, wykorzystywał ją najlepiej, jak tylko mógł.  Przelał całą opowieść o popiełku na długą rolkę pergaminu, którą zamierzał wysłać potem do przyjaciół, wiedząc, że pod jego listem Hermiona dopisze swoją opinię, pełną okrzyków przerażenia, zaś Ron po prostu uzna to wszystko za chore. Myśl ta spodobała się Harry’emu, dlatego też, uśmiechając się szeroko, dopisał do listu jeszcze kilka zdań:  Snape uważa, że to było dość zabawne. Mówi, że radzę sobie całkiem nieźle z obroną przeciwko groźnym bestiom i takie tam… Co ja bym dał za te umiejętności podczas Turnieju Trójmagicznego! Ale muszę już kończyć, będziemy dziś wieczorem warzyć kolejny eliksir. Powiem wam później, jak poszło.  A poza tym… Muszę wam coś wyznać. Może to za wcześnie, bo nie mam pojęcia, czy te uczucia są odwzajemnione (przynajmniej na razie). Ta osoba jeszcze o niczym nie wie… Potrzebuję waszej rady, co mam z tym dalej robić.  Całuję,  Harry  — Co jest takie zabawne, Potter?  Harry uniósł wzrok znad pergaminu, napotykając spojrzenie Snape’a. Polubił spędzanie czasu w pokojach profesora, obok dającego przyjemne ciepło kominka, podobnie jak pisanie listów na jego biurku, niezagraconym zbędnymi rupieciami. Przebywanie tutaj dawało mu poczucie komfortu i bezpieczeństwa, o czym nigdy, przenigdy nie powiedziałby Snape’owi, bo gdyby ten wiedział, jak wiele przyjemności sprawia mu siedzenie w jego kwaterach, wyrzuciłby go stąd kopniakiem.  — Nic, nic. Opowiadam tylko Hermionie o popiełku. Już widzę jej minę.  Snape uśmiechnął się drwiąco, choć szczerze mówiąc, uśmiech ten stracił większość swego dawnego jadu i nie sięgał oczu mężczyzny. Zamiast tego w owych oczach zaczęła pojawiać się odrobina ciepła, wyglądająca niemalże obco na twarzy Snape’a, ale Harry nauczył się ją zauważać, gdy profesor rozmawiał z Dumbledore’em czy McGonagall.  Jeśli Harry dobrze się bawił, to Snape zapewne czuł się jak w raju — Harry mógł jedynie próbować sobie wyobrazić, od jak dawna nie przebywał w tej szkole nikt, kto podzielałby pasje mistrza eliksirów. A już najbardziej cieszyło go, że te przebłyski radości i zadowolenia na twarzy Snape’a były widoczne właśnie wtedy, gdy odkrywali razem coś nowego, czy też profesor dzielił się z nim swoimi doświadczeniami.  I to, jak Harry miał nadzieję, nie tylko na jednej płaszczyźnie.  — Profesorze? Mogę o coś spytać?  Snape spojrzał na niego ponownie, odrywając się od oceniania prac.  — Zależy, jak głupie będzie to pytanie.  Gdzieś w połowie drugiego tygodnia Harry przestał się odszczekiwać za tego typu komentarze i teraz, mimo że wiedział, iż powinien czuć się urażony, był wręcz urzeczony zachowaniem Snape’a.  Co mu się ostatnimi dniami zdarzało dość często.  — Nie jest głupie. Przynajmniej według mnie. No dobrze, może jest — przyznał i ucieszył się, widząc, że kąciki ust Snape’a lekko drgnęły. — Dlaczego wciąż zwraca się pan do mnie po nazwisku?  — Ach… — Snape odłożył pióro i zwinął kolejny esej, długimi palcami zręcznie związując pergamin. — Dlaczego ty wciąż zwracasz się do mnie „profesorze Snape”?  — Bo… jest nim pan.  — A ty jesteś moim uczniem.  Harry zastanawiał się nad tym przez chwilę, marszcząc brwi.  — Cóż… Kiedy jesteśmy tutaj, mógłby pan mówić do mnie „Harry”.  Snape uniósł brew.  — Sprawia ci to różnicę?  — Tak — odparł Harry natychmiast, szczerze i bez wahania. — Sprawia. Mojego imienia używa tylko Dumbledore i przyjaciele… nawet wuj z ciotką mówili do mnie „Potter”.  — Ach — powtórzył Snape. Rozwinął kolejny esej i od razu zaczął go poprawiać czerwonym atramentem.  Harry skrzywił się lekko, czując przypływ współczucia do autora pracy, i czekał cierpliwie na odpowiedź Snape’a. W końcu jednak poddał się i wrócił do pisania.  Ale Snape, jak zawsze, miał swoje sposoby, żeby go zaskoczyć i po dobrych pięciu minutach uniósł wzrok znad zapewne okropnego wypracowania.  — Czyli postrzegasz mnie teraz jako przyjaciela?  Uważaj, Harry.  — Tak, oczywiście, że tak. Opiekował się pan mną przez ostatnie siedem lat. Ocalił mi pan życie. Jest pan moim przyjacielem, profesorze.  Snape obserwował go uważnie, choć jego oczy nie zdradzały niczego. Podejrzewając, że mężczyzna spróbuje użyć na nim legilimencji, Harry zablokował wszystkie najbardziej prywatne myśli i pozwolił, by szczerość dało się wyczytać zarówno z jego słów jak i głowy.  Po raz pięćset sześćdziesiąty czwarty podziękował Merlinowi za swoje nowe, magiczne okulary. Wreszcie mógł zobaczyć każdy niuans na twarzy Snape’a, każde drżenie i zmianę emocji. Teraz z łatwością dostrzegł na niej zaskoczenie i jakby błysk zrozumienia.  — Dobrze. W takim razie, Harry, ty też powinieneś mieć prawo nazywania mnie Severusem, gdy