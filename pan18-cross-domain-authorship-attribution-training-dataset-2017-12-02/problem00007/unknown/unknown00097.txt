trzy lata. Przez kilka godzin nie mogła wyjść z histerii. Dziękuję. Teraz czuję się już tylko w połowie nieżywy. — Zatrząsł się jeszcze raz, a potem lekko przechylił głowę i obdarzył mnie słabym uśmiechem.To był ten moment. Moment, w którym maska, jaką nosił, zniknęła. Pomimo siwizny zawsze roztaczał aurę stosunkowej młodości, wyglądając na kogoś, kto ma wiecznie trzydzieści lat. Jako młody człowiek zdawał się być starszy niż w istocie, zaś teraz, po latach, sprawiał wrażenie młodszego. Znajdował się we wnętrzu swoistej pętli czasu, obdarzającej młodością, ale bez jej nieodłącznego elementu niedoświadczenia. W tej chwili jednak zdecydowanie wyglądał na swój prawdziwy wiek. Poczułam głębokie zdumienie, że pozwolił mi się ujrzeć w takim stanie. Żadnej błyskotliwej maksymy, żadnych uszczypliwych tekstów, którymi mógłby się osłonić. Ani śladu aroganckiego uśmieszku czy złośliwego grymasu.Opuściłam rękę.— Nie sądzę, żebym ze stoickim spokojem przyjęła do wiadomości fakt, iż jakaś obca kobieta szoruje mojego męża gąbką w wannie, niezależnie od przypadłości natury medycznej.Jego usta znów rozciągnęły się w przelotnym, zmęczonym uśmiechu.— Tak, no cóż, wiesz przecież, jacy jesteśmy my, zepsuci arystokraci. Orgie, kąpiele z użyciem gąbek w towarzystwie koleżanek z pracy. Dla nas to normalne. Boże, czuję się naprawdę fatalnie.Sięgnął po płaszcz kąpielowy wiszący na drzwiach od łazienki. Obrzuciłam go wzrokiem i prychnęłam zdegustowana. Oczywiście było to coś śmiesznie drogiego, uszytego z czarnego jedwabiu, co w innych okolicznościach mogłoby wyglądać na Malfoyu całkiem pociągająco i uwodzicielsko. Kontrast pomiędzy jasnym blaskiem jego włosów i lśniącą, głęboką czernią materiału był jedyny w swoim rodzaju.— Nie masz nic lepszego? — zapytałam. Okrycie ze zwykłej flaneli wystarczyłoby w zupełności. Uniosłam różdżkę i transmutowałam płaszcz w coś znacznie bardziej odpowiedniego. Spojrzał na mnie z wyrzutem, unosząc rękę.— Zwariowałaś? To kimono kosztowało mnie trzysta funtów.— Zakładam, że nie ma większego sensu pytać, czy trzymasz coś przypominającego piżamę w tym gnieździe rozpusty? — odgryzłam się.Zawinął ciasno poły szlafroka wokół siebie i zawiązał pasek na supeł. Merlinie, ależ był chudy.— Niby po co? — odparł równie opryskliwie. — Chce mi się spać. Czuję się, jakby pięćset słoni jednocześnie usiadło mi na piersi.— Powiesz mi wreszcie, jak brzmi przeciwzaklęcie dla tej klątwy?W odpowiedzi odwrócił się plecami, poczłapał w stronę łóżka i położył się, zakopując po uszy w pościeli. Zasnął w przeciągu pół minuty.Transmutowałam jeden z ręczników w bardzo gruby, wełniany koc i wcisnęłam jego rogi pod barki i stopy Malfoya. Następnie wróciłam do salonu, zamykając za sobą drzwi. Możliwe, że za chwilę będę musiała płaszczyć się przed kimś dla dobra Malfoya, ale nie miałam zamiaru pozwolić, żeby dobiegło to do jego uszu. Z westchnieniem tak głębokim, że słyszalnym zapewne w stolicy Walii, wyciągnęłam z kieszeni telefon komórkowy.

XXX

W każdej rodzinie znajdzie się gałąź, będąca obiektem drwin i szyderstwa krewniaków. W klanie Grangerów ta szczególna rola przypadła w udziale mojej ciotce Janet. Ojciec zawsze twierdził, że musiała być podrzutkiem, znalezionym na kościelnej ławce, który wzbudził litość swych przybranych rodziców i został przez nich adoptowany. Fakt, że ona i mój ojciec byli bliźniętami, zdawał mu się w ogóle nie przeszkadzać w snuciu podobnych teorii. Ciotka wyszła za mężczyznę pasującego do niej jak ulał. Rzadko kiedy zdarzało się spotkać dwie osoby o tak samo złośliwym usposobieniu. Odnajdując się nawzajem, dokonali prawdziwego wyczynu. O starym przysłowiu na temat przyciągających się przeciwieństw w ich przypadku mowy nie było. Byli raczej identyczni jak dwie krople wody. Nie wiadomo, czy wynikało to z natury, czy też z wychowania, ale ich potomstwa, równie aroganckiego co rodzice, nie mógł ścierpieć absolutnie nikt.Co w ogóle nie miałoby znaczenia, gdybym nie była czarownicą. Nikt z całej rodziny mojej ciotki, no, może z wyjątkiem kuzynki Caroline, nie wykazywał się szczególną inteligencją. Jako ktoś należący do magicznego świata nie mogłam raczej rozgłaszać dokoła, jaką pozycję zajmuję w Ministerstwie Magii (czyli jednego z najmłodszych szefów departamentu w historii). Stanęło na tym, że oficjalnie zatrudniało mnie któreś z mugolskich ministerstw w charakterze drobnego pracownika, przerzucającego biurowe akta z kąta w kąt. Oczywiście kłamstwo to natychmiast pociągnęło za sobą następne: Ron również pracował w ministerstwie — jako dozorca. Gdybym zasugerowała coś na kształt prawdziwej kariery, moja ciotka poczułaby się w obowiązku zarzucić mnie krzyżowym ogniem pytań dotyczących naszych stanowisk. W obliczu tego, na czym stanęło, mogła górować nad moją matką i pysznić się, że jej dzieci gorliwie wspinały się po drabinie finansowych awansów, podczas gdy jedyna córka jej bliźniaczego brata jest zwykłym gryzipiórkiem i żoną dozorcy. Na całe szczęście na rzadkich zjazdach rodzinnych ledwo zwracała uwagę na naszą obecność, poprzestając na sporadycznym i pełnym samozadowolenia upewnieniu się, że nadal oddajemy się z Ronem naszym żałosnym zajęciom zawodowym. Ron, wtajemniczony w to drobne oszustwo, skarżył się głośno za każdym razem, kiedy ciotka pojawiała się w pobliżu, na dokuczliwe pęcherze na dłoniach od machania miotłą przez cały dzień.Kuzynka Caroline, moja rówieśnica, była oczywiście znienawidzoną przeze mnie rywalką aż do chwili, w której wyjechałam do Hogwartu. Moim rodzicom udało się w jakiś sposób skutecznie zaspokoić ciekawość rodziny dotyczącą dokładnego miejsca mojej edukacji. Ciotka i wuj skwapliwie uznali, że musiał to być rodzaj internatu skrzyżowanego z poprawczakiem dla młodocianych wykolejeńców. Uczęszczając do szkoły dla czarodziejów, nie miałam większych szans na wyprowadzenie ich z błędu. Z powyższych powodów na uciążliwych