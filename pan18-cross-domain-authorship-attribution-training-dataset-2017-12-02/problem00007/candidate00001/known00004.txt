zdradzono, nie on planował zdradę. Prośba o przyrzeczenie nie oznaczała nic innego jak polecenie rezygnacji z planów przewrotu, wymuszoną kapitulację. Shinra szybko odrzucił rozczarowanie precz, pozostawił wszakże wściekłość, dyktującą mu zaczepną ripostę:
    — Musiał? Któż zdołałby cię do czegokolwiek zmusić, kto może ci rozkazywać? Lazard? Mój stary? Heidegger? — wyliczał drwiąco. — Bądźmy poważni...
    W zielonych oczach zabłysł gniew, SOLDIER zacisnął boleśnie palce na szczęce nastolatka, wyrwał mu kieliszek z dłoni.
    — Sądzisz, że możesz ty? — wysyczał jadowicie. — Oni nie zdołaliby, ale ty, uważasz, oczywiście tak?
    Kaprysy Rufusa wojskowy dotąd rzeczywiście spełniał, nawet wbrew swojej woli, nawet te najgłupsze. Nawet takie popisy rozwydrzone dziedzica, jak teatralne, publicznie okazywane. posłuszeństwo i czułość, co poprawiało pozycję i schlebiało ego dzieciaka, ale najemnikowi ewidentnie było nie w smak. Zmiana kursu ścięła prezydentowiczowi krew w żyłach.
    — Nie — odpowiedział najszczerszym, najspokojniejszym tonem, jaki potrafił teraz wydobyć. — Jak mógłbym? Najsłabszy ze wszystkich, papierowy wiceprezydent, nawet bez departamentu, najmłodszy, najmniej doświadczony, bez sojuszników, bo kto z dorosłych poparłby dziecko nie po to, by zrobić z niego marionetkę? Jak miałbym ci rozkazywać?
    Grał na litość, co normalnie doprowadziłoby jego dumę do szału. Ale, po pierwsze, słabość zawsze była jego głównym sposobem owijania sobie żołnierza wokół palca; po drugie, tamten był naprawdę przerażająco potężnym wojownikiem. Gdyby nie ślepe zaufanie oraz młodzieńcza ignorancja śmierci chłopiec by się bardzo, bardzo bał.
    — Więc obiecaj — ponowne naleganie, teraz raczej drwiące — obiecaj, mój śliczny, kłamliwy, manipulancki książę.
    — Nie kłamię. — Shinra spróbował słownego uniku. — Nie rozkazuję ci, ja tylko, tylko – stwierdzam fakty. Proponuję.
    Świst. Trzask. Rzucony kieliszek przemknął Rufusowi koło twarzy i rozbił się o ścianę na drugim końcu pokoju. Wojskowemu nawet nie drgnęła powieka.
    — Stwierdzasz fakty? Stwierdzasz, że nikt nie może mi rozkazywać, więc powinienem sprzeniewierzyć się lojalności – dla ciebie? Czy to jest ta twoja propozycja? Propozycja kogoś, kto podobno nie może mi nic dać w zamian, bo jest tak słaby, najsłabszy... Nie igraj ze mną, chłopcze.
    Mówiąc, obrócił dziedzica tak, by plecami dotykał szyby. Puścił jego podbródek, ręce położył za to po obu bokach. Prezydentowicz rozważył pomysł wskoczenia na parapet, wyglądania w ten sposób bardziej krucho, dziecięco. Przestrzeń za plecami stwarzałaby wrażenie zagrożenia. Ale na dźwięk słowa „chłopcze" złość zalała mu neurony. Tak mówił do niego ojciec, człowiek, którego swoim zdaniem szczerze nienawidził; określenie miał za protekcjonalne, poniżające wręcz. Sephiroth świetnie o tym wiedział.
    — Jeżeli rozkazy i hierarchie tyle dla ciebie znaczą — syknął lodowatym tonem dziedzic — to pragnę ci przypomnieć, że jestem wiceprezydentem ShinRy. Twoim zwierzchnikiem. To ty nie śmiej mi rozkazywać ani wymuszać na mnie niedorzecznych przyrzeczeń, SOLDIER Pierwszej Klasy... Pierwszy wśród najemników — dodał prowokacyjnie.
    Okno, szarpnięte materią, niemal wyskoczyło z zawiasów, z łoskotem uderzyło o mur korporacyjnej wieży. Wystrzały fajerwerków wdarły się do pokoju razem z zapachem prochu.
    — Jak myślisz — spytał konwersacyjnym tonem mężczyzna, przyciskając blondyna do parapetu, zmuszając, by położył głowę tuż przy krawędzi — czy jeśli teraz postanowię cię zrzucić, twoje zwierzchnictwo będzie cokolwiek znaczyło? Te chwile w powietrzu umili ci myśl, że nie miałem prawa, że „jak śmiałem", że stanę się wygnańcem, jak Genesis, aniołem wyrzuconym z raju? Jak bardzo byś się omylił, mój chłopcze — ani mnie, ani Genesisa twoja korporacja nie wyrzuciła, nie mogłaby, jak to ująłeś, nam rozkazać. On odszedł z własnej woli i jeżeli ja kiedykolwiek zostawię Midgar, jeżeli skieruję ostrze przeciwko mojemu prawdziwemu zwierzchnikowi, a twojemu ojcu, jeżeli zdradzę – to z mojej własnej, nieprzymuszonej, wolnej woli, na skutek mojej własnej decyzji. Rozumiesz, książę?
    Rozumiał. Rozumiał świetnie, aczkolwiek nadal się nie bał i sam po trosze zaczynał zdawać sobie sprawę, że ten ufny spokój jest dziwaczny, niczym nieuzasadniony. „Nawyk" pojął z nagłą złością. W grach o taką stawkę, jak ta, którą prowadził, odruch zaufania nierzadko bywał śmiertelnym błędem. Sęk w tym, iż równie wielką wagę miało oddzielenie sojuszników, choćby chwilowych czy częściowych, od wrogów: wiedza o tym, komu jednak zawierzyć można. Dotąd zdobywca Wutai zaliczany był przez młodzieńca do tych pierwszych. Automatycznie.
    Panika ciągle nie przychodziła, patrzył więc, milczący, zdystansowany, w zielone oczy. Taksowały go, zauważył, szukały czegoś – emocji, pęknięcia w fasadzie, ujawnienia myśli. Nastolatek wszakże z każdą sekundą czuł coraz mniej, jakby to, co mógł nazwać „rozczarowaniem" (pozostałe określenia zawierały w sobie ziarnko słabości) wypierało wszystko inne, samo nie dość mocne, by zabarwić rysy.
    Ale tamten znał go naprawdę nieźle. Więcej niż znał: tworzył, przesiadując dawniej z prezydenckim maluchem, ucząc go, bawiąc, wspólnie milcząc; będąc nieustannie, wiedział, stawianym za model, zarówno przez otoczenie jak dziecko. Nieopierzony dyktator go przypominał, bo musiał, jego, ojca, turki, radę nadzorczą. Srebrny Demon odczytał więc co nieco z milczenia.
    — Czujesz się zdradzony? — szepnął obojętnie, puszczając go, zamykając okno. — Potraktuj to jako ćwiczenie. Twoi wutajscy sojusznicy, jeśli ich masz, kimkolwiek są, zdradzą cię tak samo, a nie wiem, czy