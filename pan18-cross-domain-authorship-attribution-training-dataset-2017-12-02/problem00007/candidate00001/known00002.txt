przez zęby Avallac’h. — Po prostu nie do końca opanowałem moc zaklęcia. I nie miałem czasu na rzucanie całej sekwencji. Pragnę ci przypomnieć, że podpaliłaś nie jakiś dywanik pod drzwiami, tylko łóżko, na którym leżałem. A musiałem najpierw zdjąć z siebie klątwę unieruchamiającą.
       — Crevanie Espane aep Caomhan Macho, sugerujesz, że ten, drobny w końcu, dyskomfort przypiekanych pięt utrudniał ci koncentrację? Niczym u, wybacz porównanie, przepytywanych przez Scoia’tael Dh’oinne? Nie, niemożliwe, żeby nasz lud upadł tak nisko, żeby najwybitniejsze umysły naszego pokolenia aż tak osłabły... Pamiętam wszak, jak nas szkolono. Stanie pośrodku kręgu płomieni to było nic przy innych ćwiczeniach.
       — Nic nie pamiętasz — stwierdził elf miękko. — Zdradziłaś nas. Nie ukończyłaś nauk.
       — Widziałam dosyć. Nie zapominaj, z jakiego rodu pochodzę. — Francesca wzruszyła wdzięcznie ramionami, wsypała zawartość moździerza do małego rondla, powiesiła nad ogniem. — Mój ojciec byłby bardzo rozczarowany, że jego ulubiony uczeń nie jest w stanie myśleć jasno z tak maleńkiego powodu, jak grunt palący się pod nogami.
       — Prawie tak rozczarowany, jak tym, że jego jedyna córka wyrzekła się swojego dziedzictwa...
       Ciri postanowiła przerwać, nim dojdzie do magoczynów i kolejnych aktów piromanii.
       — A ja myślałam, że to moje stosunki rodzinne są nienormalne — ogłosiła. — Ale to pewnie też przez tę starszą krew.
       — Stosunki rodzinne zawsze są nienormalne — westchnęła Francesca. — No, Lisie, otwórz pyszczek, lekarstwo zaraz będzie gotowe. Nawet ci posłodziłam!
       Avallac’h zacisnął wargi.
       — Ty pierwsza — wymamrotał.
       — Nie ufasz mi?
       — Ani trochę.
       — Nie myślisz chyba, że byłabym gotowa zabić jednego z ostatnich Aen Saevherne? Głównego mędrca Tir ná Lia?
       — Jestem pewien, że z rozkoszą. I co prawda rozkoszą byłoby również przyjąć śmierć z twoich rąk, pani, ale może jeszcze nie dzisiaj — dodał z krzywym uśmiechem. — Nie czuję się godzien.
       — Avallac’h, wiem, że ty między światami skaczesz i obyczaje ci się mieszają, ale my, Aen Seidhe, nie zabijamy ostatnich przedstawicieli wymierających gatunków.
       — Cytujesz mi jakieś tanie romanse? — prychnął ze świętym oburzeniem elf.
       Ciri przewróciła oczyma. Elfy, pomyślała z przekąsem. Starsza krew, Wiedzący, królowe, setki lat życia, przepowiednie, skakanie po światach. A tu proszę, zachowują się zupełnie jak Geralt z Yennefer. Nie ma co gołąbeczkom przeszkadzać.
       — To ja może pójdę — oznajmiła ostentacyjnie głośno, tak żeby na pewno usłyszeli. — Avallac’h, wpadnę jutro. Wasza Wysokość, jeśli jutro się okaże, że on jest martwy, to Nilfgaard wyciągnie konsekwencje.
       Francesca zwróciła na nią swoje wielkie, sarnie oczy.
       — Gdzieżbym śmiała truć przyjaciół nilfgaardzkiej dynastii rządzącej...
       Elf, skończywszy kolejny atak kaszlu – tłumiony przez nadal zaciskane wargi – zaczął właśnie recytować formuły dosyć formalnego pożegnania, prychając przy okazji coś o lennach i klękaniu przed ludzkimi królami. I to było o jedno prychnięcie za dużo. Skończył z kubkiem naparu przy ustach. Ciri, teleportując się na azymut w stronę Kaer Morhen, nadal kręciła głową z rozbawieniem.
        

        
       Ledwo dziewczyna zniknęła z gabinetu, Francesca zacisnęła wąską, wypielęgnowaną dłoń na nosie Wiedzącego.
       — Pij, Crevan, pij, pij, za mamusię, za tatusia, mojego, wiem, że twój cię wiele nie obchodzi, za starszą krew, za Larę...
       Przy słowie „Lara” Avallac’h spróbował się wyrwać, odwrócić głowę. Ale był najwyraźniej za słaby. I w końcu musiał przełknąć całą zawartość kubka.
       — Nie wybaczę ci tego — oznajmił elf z lodowatą, ścinającą krew w żyłach nienawiścią, ledwie Enid uniosła palce.
       — Że ci uratowałam życie w chorobie? Że wypowiedziałam imię Lary?
       — Ze mnie upokorzyłaś — syknął. — W oczach Zireael.
       — W oczach potomkini Lary.
       — Nie o to chodzi.
       Francesca westchnęła, dostawiła sobie pufa, ściągnąwszy z niego uprzednio piętrzące się papiery. Kiedy teraz tak sobie siedziała, patrząc na Crevana, w jej oczach odbijał się ogień z kominka. Skakał po tych złotych, pięknych włosach, błyszczał w nich, mnożył się, jakby w lustrach. Jakby cały pokój znów stał w płomieniach.
       Avallac’h ocknął się. Czy raczej: zmusił do ocknięcia.
       — Co ty mi podałaś?
       — Lekarstwo.
       — Farmakon — odparł, sam słyszał, że mniej charkocząc, ale za to ociupinkę bełkotliwie.
       Zaczynało się mu robić gorąco. Od środka. Jakby ktoś rozpalił mu ognisko w klatce piersiowej.
       — Pismo — odparła. — Wiedza. Magia. Gen starszej krwi. My wszyscy jesteśmy trucizną i lekarstwem. Po to nas stworzono.
       Tak, pomyślał, to był głupi zarzut, bardzo głupi. A potem poczuł smukłą dłoń na policzku. Chłód pierścionka. Natychmiast sprawdził mentalne bariery. Stały. Jeszcze silnie, ale miał wrażenie, że coś między nimi przepływa, jak woda, jak pnącze, jak lekki wiatr. Coś się chce prześlizgnąć.
       Widział siebie, odbitego w tych wielkich, błękitnych oczach. Widział, jak Francesca chwyta jego ręce – bo jednak spróbował odepchnąć – jak kładzie mu dłoń na oczach.
       — Mój lud ginie — szepnęła do niego z ciemności, która zaczynała już się kołysać. — Chcę wiedzieć, po co. Śpij.
       Ostatkiem sił kazał sobie – to było najłatwiej zwieść, wplątać – myśleć o niej, o nich.