zmienił zdanie. Niech się stworzonko pobawi. Nawet to, że istotka wybrała sobie teraz czubek jego głowy na siedzisko i rozpierała nań wygodnie, nagle przestało mu przeszkadzać.     Hojo perorował dalej.     — Ci kretyni widzą w tym cud. Cud, rozumiesz to? Jak baby z wutajskich wiosek, doprawdy. Też coś, cud, żaden cud, tylko przypadkowy efekt jakichś okoliczności, które musimy poznać, które możemy powtórzyć – mam zresztą kilka koncepcji, kiedyś sam zmodyfikowałem takiego jednego wścibskiego durn... Chachacha! Nieważne.     Małpka zeskoczyła wojskowemu na ramię, przycupnęła, otuliwszy się włosami. Słodkie, uznał tamten, nie zauważając, że jeszcze minutę temu nazwałby zachowanie raczej „irytującym".     — ShinRa chce mieć nieśmiertelną armię? — spytał konwersacyjnym tonem.     Starannie konwersacyjnym, wypranym z ciekawości albo niepokoju. To była bowiem interesująca, potencjalnie ifrycio niebezpieczna informacja. Pal sześć kolejne rundy chemicznych kuracji, które musiałby przechodzić w ramach uodparniania na „wiwisekcję i inne" – przeżyłby. Z naciskiem na samą funkcję przetrwania, żadną inną, za swój stan psychofizyczny by nie ręczył. Gorzej, jeśli okazałby się... nie do usprawnienia. Wówczas nagle cały dział SOLDIER przestałby być największym osiągnięciem naukowym, szczytem techniki, elitą, a stał zbiorem przestarzałych narzędzi. Wziąwszy pod uwagę, co korporacja robiła z przestarzałymi narzędziami, to stokroć wolałby tygodnie... niewygód, dyskomfortu, koniecznego poświęcenia w laboratorium. Laboratorium nie znosił, owszem, ale przynajmniej je znał i wiedział na pewno, że wytrzyma. Póki firma będzie uważała go za na tyle potrzebnego, by nie dawać „profesorom" wolnej ręki.     Badacz najwyraźniej wyczuł ten podskórny niepokój – zadziwiające, przecież zwykle wykazywał zerowe zdolności społeczno-emocjonalne – bo podniósł wzrok znad kwartalnika. Przez kilka sekund przyglądał się żołnierzowi z nowoodkrytym zainteresowaniem, po czym wrócił do lektury, machając dłonią w geście lekceważenia, który w kontekście sytuacji był nieomal kojący.     — Nie martw się, chłopcze. Ty z całą pewnością jesteś moim najlepszym dziełem, nie widzę na horyzoncie żadnego projektu, który mógłby ci dorównać. Zresztą według moich teorii absolutnie nie możesz być niczym innym, bo nie ma niczego ani nikogo, kto by ci dorównał, to bezsprzecznie wynika ze wszystkich założeń. CBDU.     Najemnik wolałby mieć inne źródło poczucia własnej wartości niż teorie na wpół szalonego, niekompetentnego badacza, ale z braku laku i kit dobry. Ostatecznie, to był przynajmniej dowód, że laboratoria nie zamierzają zafundować w najbliższym czasie prezydentowi nowych, lepszych zabawek.     — Nie musisz się martwić — powtórzył raptem Hojo. — Jesteś czymś więcej, o tak, znacznie więcej. Z moich teorii wynika, że czeka na ciebie prawdziwa nieśmiertelność, nie jakieś małpie sztuczki i bądź pewien, że nadzoruję pracę tych głupców na tyle dokładnie, by nic, co wydedukowałem, nie zostało spartaczone ich błędami. Po prostu — podniósł głowę i posłał Sephirothowi coś, co pewnie miało być upewniającym uśmiechem — rób swoje. Już ja zadbam o to, by ci kretyni z działu zajęli się resztą.     Z jakiegoś powodu ostatnie słowa sprawiły, że ciarki przeszły wojskowemu po krzyżu. Oczywiście, naukowiec miał pewnie na myśli jakiś rodzaj metaforycznej, czy to historycznej, czy to biologiczno-genetycznej nieśmiertelności – może obejście bezpłodności, która była efektem procedury SOLDER? to byłoby wreszcie coś przydatnego, żołnierz nie miałby nic przeciwko posiadaniu dzieci, a przynajmniej wyboru w tej kwestii – nadal jednak całość brzmiała niepokojąco. „Jeśli jeszcze trochę posiedzę w tej windzie, to oszaleję" uznał najemnik „we włosach mam małpę, której współczuję, i zakompleksionego, obłąkanego badacza metr od siebie. Nigdy nie powinien tutaj wsiadać. Przecież wiem, że w tym budynku dzieją się straszne rzeczy, co mnie podkusiło, żeby w ogóle wystawiać nos z apartamentu i wchodzić w przestrzeń publiczną? A gdyby to był którykolwiek z tych nowych rekrutów, toż on by się dławił na mój widok, profesor na pewno uparłby się, żeby robić mu ankietki albo badania; a gdyby to był ktoś z wierchuszki, to próbowałby mnie przeciągnąć na swoją stronę w jakieś marniutkiej intrydze; a gdyby to była jedna z tych sekretarek, to cuchnęłaby na kilometr podnieceniem, udawałaby przestraszoną i sytuacja byłaby niezręczna; a gdyby – cokolwiek by było, byłoby tragiczne. Co mnie podkusiło, żeby wsiadać do kilkumetrowej metalowej klatki? Jakbym nie miał dosyć większych... I dlaczego ShinRa nie mogła zrobić eleganckiego, przestronnego salonu transportowego, tylko zwykłą windę?".     Upłynęło może pięć minut, a on już miał to nieprzyjemne wrażenie braku przestrzeni. Pomijając to, że bliskość Hoja zawsze działa na niego niepokojąco – miał niejasną obawę, że tamten zaraz wyciągnie strzykawkę. Albo może tylko przypominał sobie wszystkie te wkłucia, nieważne, zarówno przeszłość, jak potencjalna przyszłość z naukowcem jawiła mu się jako nieprzyjemna.     „To jest irracjonalne" powtarzał sobie teraz, wkładając więcej niż zwykle uwagi w jednostajne, spokojne oddechy „gdyby profesor chciał wykonać jakiekolwiek badania, nie musiałby w tym celu czaić się w windzie, po prostu kazałby mi zejść do laboratorium. Jest pedantyczny do przesady, zwłaszcza w moim przypadku, nie wystawiłby wyników na niesterylne środowisko, to by mu je potencjalnie popsuło. Winda nie jest dobrym miejscem na badania, nawet ktoś tak niekompetentny to wie. Wszystko będzie w porządku. Obsługa za kilka minut nas wyciągnie. Profesor nie wyjmie kroplówki zza pazuchy, zresztą, nie zmieściłby tutaj stojaka, a trzymać by mu się nie chciało. Po prostu stoi i czyta. Wszystko jest w normie. Żadnego zagrożenia. Obieg powietrza jest