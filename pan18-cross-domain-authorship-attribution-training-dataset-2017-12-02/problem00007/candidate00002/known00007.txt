?

— W zasadzie niczego. — Sam wzruszył ramionami. — Stwierdził, że chciał nam zrobić śniadanie, bo się za nami stęsknił, powiedział na co będziemy polować u Jody, kazał cię pozdrowić i zniknął — streścił poranek Castielowi.

— Jak to: niczego? — zaśmiał się Dean. — Przecież to była typowa rozmowa ojca z potencjalnym zięciem. Skrzywdź moje dziecko, a ja skrzywdzę ciebie i tego typu pierdoły.

— Naprawdę? — Castiel przechylił głowę na bok, a Sam wpatrywał się w brata w szoku.

— Serio? Skąd to… Ale jak?

— Tak, naprawdę, Cas, tata cię kocha. — Dean przewrócił oczami. — A ty, Sammy? Poważnie się nie zorientowałeś?

— Nie, ale… Naprawdę?

— Czy ty znasz Chucka od wczoraj? — westchnął Dean, a Charlie zachichotała obok niego. Z Winchesterami nie można było się zbyt długo nudzić. — Gościu nie lubi chwalić się mocą… Ok, może lubi. Ale nie lubi o niej mówić, a co najmniej dwa razy wspomniał, że wie i może wszystko. Poza tym, chyba dobrze mi się wydawało, że prawie cię połamał, przytulając? — Sam kiwnął głową. — I właśnie w tym momencie wspomniał o pozdrowieniu Castiela. Naprawdę uważasz to za przypadek?

— Czyli… Bóg dał mi dzisiaj do zrozumienia… — zaczął Sam, przełykając ślinę i blednąc okropnie.

— Uroki Boga jako potencjalnego teścia — skomentowała Charlie. — Ale nie masz się czym martwić. Wystarczy, że nigdy nie skrzywdzisz Castiela. Chyba nie masz zamiaru tego zrobić, co? Przemyśl odpowiedź, bo wiesz, ja też lubię pierzastego i wydaje mi się, że Dean powiedziałby to samo.

— Ja się nie mieszam. — Dean uniósł ręce w górę w geście poddania. — Ja chcę tylko ich pierworodnego.

 

———

 

Temat wesela powrócił jeszcze w drodze do Jody, Charlie nie odpuszczała lekko, zaczynając również tysiąc innych rozmów na przeróżne tematy, ale wciąż i wciąż schodząc ponownie na plotki o ich związku. W pewnym momencie Sam czuł się tak niekomfortowo, że rozważał poproszenie Casa, by przeniósł ich do Sioux Falls za pomocą swoich mocy. W porę przypomniał sobie jednak o konieczności nienadwyrężania ich przez jakiś czas.

Ale Sam i tak był dumny z anioła, że ten zachowywał się aż tak cierpliwie. Samemu zdarzyło mu się kilka razy warknąć na Charlie, by przestała. Chociaż nawet trochę rozumiał, dlaczego potrzebowała takiego rozproszenia. Ich życie nie należało do łatwych, a znowu ją w nie wciągali i perspektywa szczęśliwego zakończenia dla niego dawała jej nadzieję na własne. Jak mógłby ją o to winić?

Mimo wszystko, podjazd Jody powitał z ulgą i ogromnym uśmiechem. Po sześciu godzinach jazdy w takim towarzystwie można było zwariować.

— W końcu — mruknął, wychodząc z samochodu i prostując kości.

— Jody! — wykrzyczał Dean, gdy kobieta pojawiła się w progu domu, od razu bardzo szeroko się uśmiechając.

— Dean! Sam! I Castiel, hm? Więc ty musisz być Charlie?

— Tak, to ja — odpowiedziała kobieta, wyszczerzając zęby. — Miło w końcu panią poznać.

— Panią? Błagam, jestem Jody — upomniała szeryf, przyciągając Charlie do uścisku. — Dużo o tobie słyszałam.

— Same kłamstwa.

— Nie wydaje mi się — zaśmiała się Jody. — Jestem pewna, że naprawdę kilka razy uratowałaś im te tyłki.

— Możliwe, ale nie więcej niż ty.

— Hej, Charlie! — krzyknęła, wychodząc z domu Claire. — W końcu będziemy miały babską większość!

— No wiesz co, myślałem, że nas kochasz? — Dean udał oburzenie, ściskając dziewczynę.

— Skąd ci się wziął ten szalony pomysł? — zaśmiała się Claire, przesuwając się do Sama i przytulając do niego, pozwalając się nawet unieść w powietrze. Nad jego ramieniem zobaczyła trochę schowanego Castiela, który pomachał jej niezręcznie. — Cześć, Cas!

— Um, cześć? Mógłbym z tobą chwilę porozmawiać? — zapytał cicho anioł, zdecydowanie zakłopotany.

— Jasne — odparła dziewczyna, rozjaśniając się, a potem przytulając jego.

— Jak skończycie, to zawołaj mnie, dobrze? — wtrąciła się Jody. — Też chcę z tobą porozmawiać, Cas. Chodźcie, chłopcy. Alex czeka w środku.

Kiedy Jody zgarnęła Winchesterów, a Dean przy okazji pociągnął za sobą Charlie, Castiel i Claire zostali sami na podjeździe. Znów zapadła niezręczna cisza.

— Więc… — zaczęła Claire, uśmiechając się do niego zachęcająco. — Chciałeś ze mną porozmawiać.

— T-tak — wydukał. — Więc…

— Chodzi o ciebie i Sama? — zgadła dziewczyna.

— Skąd… Skąd wiesz?

— Dean się wygadał. — Wzruszyła ramionami. — A resztę łatwo było wydedukować.

— Um, tak, więc… Chciałem wiedzieć…

— Czy mam coś przeciwko, że uprawiasz seks w ciele mojego ojca? — podpowiedziała Claire, dalej uśmiechając się niewinnie. Jednak, kiedy Castiel spłonął ceglanym rumieńcem, zdusiła śmiech i zmusiła się do spoważnienia.

— Claire! Jak… Ale…

— Naprawdę łatwo domyślić się, o co chodzi — wyjaśniła prosto.

— Ale mnie nie chodziło o… — Odchrząknął, bawiąc się końcem krawata. — …Stosunek seksualny, tylko… tak ogólnie. I nie o Sama. Tylko… o wszystko. O ciebie. Zapytać. Jak… jak życie, uczelnia… takie… sprawy…

— Och