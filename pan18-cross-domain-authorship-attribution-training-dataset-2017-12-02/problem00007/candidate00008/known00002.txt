tuż po zamknięciu masywnych drzwi prowadzących do Komnaty Wizyt, właśnie żegnał się z życiem przy akompaniamencie nieludzkich wrzasków. Co się stało z możnymi ukrywającymi się w schronie, tego Fili nie wie, ale ma nadzieję, że jednak ocaleli.

– Bofurowi marzy się koniec świata.

 


Kilka tygodni wcześniej



 


Przy drodze usadowił się chochlik leśny i wodzi teraz wzrokiem za idącymi od strumienia babami, wytykając przy tym jęzor aż do połowy brody. Bifur tymczasem  kończy rzeźbić jego kompana. A cóż to znowu za potwora…? Jedna z praczek, Marketa, małżonka hajera Braca ze Ściżanki, zaciekawiona przystaje w pobliżu i popatruje przez chwilę na pracę krasnoluda, który nie zwraca na to najmniejszej uwagi. Zajęty jest bardzo. Skaranie boskie z tym głupolem, tylko by kozikiem machał, sarka dziewczyna pół żartem pół serio i przekłada kijanki do drugiej ręki, żeby jej nie zawadzały. Silny chłop, łapy ma wielkie jak drwal lub rzeźnik, a figurynki rzeza jak pastuszki pilnujący krów po dolinach!

Bifur nie podnosi głowy znad roboty, jakby niczego nie słyszał. Wokół pryskają drewniane ścinki. Już widać zarysy postaci – drugi chochlik gębę ma paskudniejszą, niż ten pierwszy, ale wygląda na stworzenie raczej dobroduszne niż złośliwe, więc nie trzeba się martwić, że skisi mleko lub poplącze wełnę na krosnach. Nosi się także inaczej niż pobratymiec: raczej z chłopska, niż z pańska, nad szlacheckie wdzianka przedkłada kapotę. Swojski to demon, myśli Marketa i kręci głową z politowaniem, a potem ściąga z ramienia płócienną torbę, w której zostały podpłomyki, których nie zjadła nad rzeką. Uch, sama już nie wiem, czy to dla ciebie będzie, czy dla tego cudaka, mruczy i kładzie prowiant na kamieniu, obok Bifura. Zaraz, zaraz, przeca się nie pali!, odkrzykuje koleżkom, które ją nawołują i wreszcie, wraz ze swymi kijankami i naręczem świeżo upranych koszul, znika na ścieżce między drzewami. Przez chwilę słychać jeszcze głosy, śmiechy, nawet śpiewy, bo kobiety czują się pewnie w pobliżu własnych chałup, a potem zapada cisza, przerywana jedynie szmerem przepływającego w pobliżu potoku. Drugi demon jest już niemal gotowy, brakuje mu tylko kapelusza ze słomek.

Nikt w osadzie nie ma pojęcia, kim był Bifur przed laty, zanim oberwał w głowę podczas bitwy. Dla nich jest tylko wioskowym głupkiem, który wędruje po okolicy i rzeza w drewnie potworki, okręty i latające machiny, niepodobne do niczego, co wyszło kiedykolwiek spod ludzkiej ręki. Najbardziej lubią go dzieci, bo darowuje im zabawki. Ich rodzice zlecają mu czasem drobną, stolarską robotę, bywa też, że proszą o pomoc w obejściu w zamian za miskę strawy, ale częściej po prostu wspierają jałmużną, pamiętając, że głupek to także dziecię Iluvatara. A nuż dobry uczynek przyniesie korzyść nie tylko w tym, ale i w następnym życiu?

Tylko inni Ereborczycy znają historię Bifura, dlatego trudno im patrzeć bez żalu na jego „upadek”. On zresztą także nie szuka ich towarzystwa, wybierając kompanię chochlików własnego wyrobu. Nie ma domu, wędruje nieustannie, nocując to w stogu siana, to w opuszczonym przez pasterzy szałasie, wszędzie pozostawiając pamiątki w postaci rzeźb i drewnianych skrawków. Zimą, gdy mróz skuwa ziemię, przygarniają go osadnicy lub dawni kamraci: czasem Bofur zabiera go na swoją kwaterę, ciasną niestety i niezbyt dogodną dla kogoś, kto lubi swobodę – innym razem Gloin oferuje nocleg w kuźni na poddaszu lub karczmarz zezwala na zagospodarowanie schowka przy stajniach. Nigdzie jednak Bifur nie zagrzewa miejsca na długo, jakby ciągle coś go gnało po górach i lasach, wciąż dalej i wyżej, aż do zatracenia. A ponieważ nie powiedział ani słowa, odkąd usunięto mu z głowy odłamek z żelaza, nikt nie wie, co też widział, co przeżył i kogo spotkał podczas swoich dalekich wędrówek.

Bofur oddałby wiele, żeby móc z kuzynem porozmawiać jak za dawnych czasów, brakuje mu tych dysput tak bardzo! Dobrze się kiedyś rozumieli. Dlatego czasem, gdy ma wszystkiego dosyć, szuka Bifura po to bezdrożach po to tylko, żeby posiedzieć chwilę w jego towarzystwie i pogadać w przestrzeń. W głębi duszy jest przekonany, że przynajmniej część z tego, co opowiada, dociera do tamtego pokrętnymi ścieżkami. Kto wie, może kiedyś zareaguje? Odpowie? Ofuknie Bofura za zakłócanie spokoju? Jego oczy nie są oczami istoty pozbawionej rozumu, tylko kogoś, kto zabłądził myślami tak daleko, że nie potrafi zawrócić.

To nie tak, że nie możesz się ocknąć, myśli Bofur, przez jakiś czas obserwują z ukrycia kuzyna zajętego rzeźbieniem, ty po prostu NIE CHCESZ tego zrobić. Jeszcze nie. Bo tak ci wygodniej. Rzeźby, w przeciwieństwie do krasnoludów i ludzi, nie zadają pytań, o nic nie proszą, poddają się twojej woli bez sprzeciwu, dlatego czujesz się z nimi bezpieczniej. A może się mylę? Może nie ma już żadnego Bifura, tylko ten biedny obłąkaniec, który nie potrafi wydukać ani jednego słowa?

Tak, to wielce prawdopodobne, odpowiada sam sobie. Co nie znaczy, że zamierzam się z tym pogodzić.

Wpycha ręce do kieszeni i, jakby nigdy nic, wychodzi zza krzaków, które do tej pory skrywały go przed oczami rzeźbiarza. Dopiero co ukończony chochlik, ten w sukmanie, wita go z kolan Bifura głupkowatym uśmieszkiem, rozlewającym się po całej twarzy, okrągłej jak księżyc w pełni. Mahalu, wygląda prawie jak Bombur, przemyka Bofurowi przez głowę. Ta myśl rozśmiesza go tak bardzo, że w mig zapomina o wątpliwościach