oddał go Londynowi. Teraz wiosna przynosi mu niepokojącą pewność tajemnego, łaskoczącego, przyjemnego ciepła, które osiedliło się w jego klatce piersiowej i wydaje się być jak parasol: zbyt duży na jedno serce, a za mały na dwa. Nie wystarcza, powinno go być na dwa, a jest na półtora.
Jednakże Sherlock nie wie. Nie wie. On, który zawsze wie, który nawet zobaczył klejnot pod wełną, nie wie; nie ma odwagi (ponieważ, Sherlocku, to jest odpowiedni czasownik), nie ma odwagi czytać, by wiedzieć, co jest napisane w sercu Johna.
Ponieważ jest za wcześnie. Serce detektywa, niczym jesienny owoc, potrzebuje więcej czasu, więcej światła słonecznego. Sherlock nie może go zerwać, nie może ugryźć, nie może posmakować, ale może poczuć. Czuje, że jest niedojrzałe. Ponieważ jest za wcześnie. Ponieważ, Sherlocku, musisz przetrwać lato, musisz przeżyć swoje pierwsze lato z Johnem, aby zrozumieć, aby się odważyć. Ponieważ nie wiesz, czym jest lato, co ono przynosi. A lato przynosi (biedny Sherlocku, obojętny na pory roku, zajęty, całkowicie nieświadomy) pożądanie.

Tłumaczenie za zgodą autora.

Betowała akken (dziękuję, Słońce :*)

 Latem znikają pulowery, rozpinane swetry oraz koszule z długim rękawem i oczom zaskoczonego Sherlocka ukazuje się odpakowany, odswetrowany, umięśniony John. Odkrywa, że latem, rano, John lubi biegać w Regents Park, chodzi boso po mieszkaniu i bardzo szybko się opala, co sprawia, że jego włosy stają się jaśniejsze, a uśmiech wygląda na szerszy.

 Być może uśmiech Johna rzeczywiście jest szerszy w lecie, ale Sherlock nie ma pewności. Chciałby móc precyzyjnie zmierzyć odległość od jednego kącika ust do drugiego, ustalić dokładną głębokość małych dołeczków w policzkach, ilość zębów, które pokazuje, liczbę zmarszczek wokół oczu. Sherlock zrobiłby to opuszkami palców, lekkim, metodycznym dotykiem, delikatnym niczym piórko, licząc pod nosem; odnotowując w myślach teksturę, wymiary, krawędzie, wypukłości, współrzędne, odczytując skalę mapy. John jest mapą. Chciałby porównać to, jak John uśmiecha się do niego, a jak do innych. Ponieważ zgadłby (gdyby musiał zgadywać), założyłby się (zastawiając swoje serce dla Johna, tylko dla niego i szerokości jego uśmiechu) i stwierdził, że John uśmiecha się szerzej, gdy patrzy na niego. Lecz nie ma pewności.

 Latem John nosi dżinsy i koszulki. Jednego dnia wkłada czerwoną – ulubioną Sherlocka, aż do następnego ranka, kiedy to ubiera niebieską, która zdecydowanie pasuje do niego lepiej. Ale tylko do czasu, zanim widzi przyjaciela w szarej koszulce z logo Akademii Medycznej Bartsa na przedzie. Ona uzewnętrznia chłopięcość Johna, urok i kuszącą krzepę, podkreśla opaleniznę jego skóry. 

 Skóra Johna. Nieskończone tekstury, niesprecyzowane krawędzie, fascynujące nierówności. Pieprzyki wypalone przez słońce na jego prawym nadgarstku. Włoski na przedramionach. Włoski, które uniosły się (Sherlock to czuł), kiedy pewnego dnia, zupełnie przypadkowo (cóż, może nie tak zupełnie przypadkowo) lekko potarł jego prawy łokieć, wsiadając do taksówki. Mózg Sherlocka zarejestrował tę reakcję i zmianę na twarzy Johna, ale nie zrobił nic więcej. Tchórz, serce Sherlocka jest tchórzliwe, i to właśnie przez nie jego mózg jest niezgrabny i nieprecyzyjny. Chowa te dane do pudełka trzymanego na szczycie szafy swojego umysłu, tak jak John odkłada swoje swetry do komody. Jest jeszcze zbyt wcześnie. 

 Lecz zapamiętaj te fakty, Sherlocku, będą ci potrzebne. Kiedy twoje serce będzie gotowe, będziesz ich potrzebował, by twój mózg mógł powiedzieć: teraz.

 W nocy umysł Sherlocka pracuje na najwyższych obrotach. Nie może spać. A kiedy nie może spać, wspina się po czternastu stopniach do sypialni na piętrze i patrzy przez uchylone drzwi na śpiącego Johna. Nurkuje we śnie przyjaciela jak w oceanie; pozwala oddechowi Johna uderzać w siebie, jakby był falą. Sherlock czuje, jak go otacza. Więc, gdy John ma koszmar, Sherlock cierpi razem z nim i chce go obudzić, uratować, sprowadzić z powrotem. Lecz nie może. A jeśli oddech Johna jest równy i płynny, Sherlock daje mu się ukołysać, aż prawie zasypia pod drzwiami, a wilgoć jego oddechu osiada na drewnie. Lecz nie może. Zawsze schodzi, stąpając cicho, czternaście stopni, zawinięty w smutek i niedosyt. Wraca do łóżka, gdy mija kilka minut lub godzin. Nie może sobie pozwolić na zdemaskowanie. Nie może sobie pozwolić na utratę Johna.

 Sherlock wie, że nie ma prawa patrzeć na Johna we śnie. I wie, że na pewno nie ma prawa patrzeć na niego latem. Ponieważ w lecie John śpi nago przy odsłoniętym oknie, a księżyc – ten sam, który był z Johnem na pustyni, który spotkał go zanim zobaczył go Sherlock – jest teraz jego wspólnikiem i obrysowuje dla niego (partnera w zbrodni) detale ciała z obsceniczną dokładnością. Wąskie kostki i nadgarstki, szerokie ramiona i uda, profil nosa, kształt penisa, aureolę jasnych rzęs, włosy na czole, lekko sklejone świeżym potem. Solidny, apetyczny, pogrążony we śnie John.

 Sherlock opiera lewą kość policzkową na ościeżnicy i delikatnie popycha drzwi od sypialni; zaledwie kilka centymetrów, tylko tyle by wsunąć nos. Robi to, choć wie, że nic się nie zmieni; nie sprawi, że będzie bliżej Johna, bliżej jego ciała. Wie, że nigdy nie przestąpi progu. Że materac nigdy nie ugnie się pod ciężarem dwóch połączonych ze sobą ciał, a