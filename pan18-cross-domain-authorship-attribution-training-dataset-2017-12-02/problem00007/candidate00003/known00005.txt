Dobrze, dobrze. W porządku. Zrobię to.
Thorin usadowił się pod drzewem, a na jego ustach błąkał się cień uśmiechu.
— Tak… po prostu? — spytał Bilbo, zbliżając się do niego i wskazując jego twarz, nie wiedząc za bardzo, jak się zabrać do zaplatania warkoczy na czyjejś brodzie.
— Tak, dokładnie — odparł Thorin, odprężając się.
Bilbo westchnął przeciągle, przygryzł wargę i zabrał się do dzieła. Pewnie wśród krasnoludów tak właśnie postępują przyjaciele, nie sądził jednak, że Thorin uważa go za przyjaciela, wręcz przeciwnie. Pochylił się i delikatnie przeczesał palcami jego brodę, odkrywając, że jest znacznie miększa, niż się spodziewał. Zaczął ją ostrożnie zaplatać, aż utworzył osiem identycznych, niewielkich warkoczy.
— Dziękuję, niziołku — powiedział Thorin. Wstał i odsunął się od Bilba. — Muszę teraz pomówić z Gandalfem — dodał i odszedł, nim Baggins zdążył wykrztusić choć słowo.
Kiedy Thorin zniknął, Bilbo nie miał pojęcia, co ze sobą zrobić. Oparł się o pień drzewa, tłumiąc kłębiące mu się w głowie kłopotliwe i splątane myśli. Siedział tak w błogiej ciszy, dopóki nie zjawili się przy nim Kili i Fili.
— Broda Thorina wygląda przeuroczo — powiedział Kili, szczerząc się i sadowiąc obok Bilba.
— Naprawdę przeuroczo — dodał Fili, zajmując miejsce przy bracie.
Kili dźgnął go łokciem pod żebrem i obaj wybuchli śmiechem.
— Tak, cóż… Thorin zachowuje się ostatnio dość dziwnie, nieprawdaż? Niemniej uważam, że udało mi się ją zapleść dość przyzwoicie — zauważył Bilbo, spoglądając na Thorina, którego broda nawet z tak dużej odległości wyglądała bardzo zacnie. Bilbo był z siebie dumny, nawet jeśli sama… prośba wydawała mu się cokolwiek nie na miejscu.
— Tak, dziwnie — zachichotał Kili.
— Dokładnie tak — zawtórował mu Fili. — Zachowuje się dziwnie.
Zaśmiali się, po czym wstali i odeszli w podskokach, nim Bilbo zdążył jakkolwiek zareagować. Chyba nigdy nie pojmie krasnoludów.

—————————————————————————

Bilbo natknął się na Thorina jeszcze tego samego dnia, tuż przed tym, jak cała drużyna kładła się do snu.
— Jesteś niewiarygodnie tęgi, Bilbo Bagginsie — powiedział z poważaniem Thorin, mijając hobbita.
— Tęgi? — powtórzył Bilbo, przerywając ścielenie swojego posłania, po czym podniósł się i wyprostował.
— Owszem — powtórzył krasnolud. — Jesteś bardzo tęgi jak na kogoś swoich rozmiarów.
— Czy próbujesz mi właśnie powiedzieć, że jestem gruby? — spytał urażony Bilbo. — Tak się składa, że zdaję sobie z tego sprawę. Zresztą, bywałem szczuplejszy. — Zaniepokojony przyłożył dłoń do swojego brzucha. — Jednak nie sądziłem, że to aż tak widać. — Westchnął ciężko, krzywiąc się. — Wiesz, nie musiałeś mi tego mówić. To było naprawdę niemiłe.
Gdyby nie chodziło o Thorina, Bilbo mógłby przysiąc, że krasnolud się zarumienił.
— Jak sobie uważasz — powiedział Thorin dość niepewnym głosem. — Pójdę po drewno na opał — wymamrotał pod nosem i czmychnął.
Bilbo był skonsternowany, nie mogąc pojąć, czemu Thorin tak się zachowuje. Z zamyślenia wyrwała go duża, ciężka dłoń opierająca się o jego ramię.
— Gandalfie — powiedział, odwracając się.
— Bilbo Bagginsie — przywitał się czarodziej. — Jak widzę, uciąłeś sobie pogawędkę z Thorinem.
— To nie była pogawędka — burknął Bilbo. — On mnie po prostu obraził.
— Ach tak?
— Nazwał mnie grubasem! To znaczy… tęgim.
Gandalf zaśmiał się głośno.
— Bilbo, mój drogi chłopcze. — Pochylił się i zaczął mu szeptać do ucha: — Krasnoludy bardzo sobie cenią bycie tęgim. Mogę się założyć, że Thorin uznał to za wyjątkowy komplement.
— Co?! — wykrzyknął Bilbo, nim zdołał się opanować. — Komplement? A więc ja… Cóż, okazałem się niewdzięczny. Och nie, co Thorin pomyśli sobie teraz o moich manierach?
Gandalf poklepał go lekko po ramieniu.
— Być może powinieneś poszerzyć swoją wiedzę o krasnoludzkiej kulturze — powiedział z uśmiechem. — Śpij dobrze — dodał i zniknął, zostawiając Bilbo jeszcze bardziej skonfundowanego.

—————————————————————————

W nocy Bilbo wiercił się i rzucał na posłaniu, nie mogąc przestać analizować słów Gandalfa i zachowania Thorina. Dotarło do niego również, że tak naprawdę nie ma pojęcia o krasnoludach i ich zwyczajach. Udało mu się zasnąć dopiero, gdy obiecał sobie, że następnego dnia przyjrzy się dokładniej całej tej sprawie.
— Bofurze, mogę cię prosić na słowo? — spytał o poranku, gdy drużyna szykowała się do drogi, po czym oddalili się nieco od obozowiska.
— Oczywiście — zapewnił Bofur, uśmiechając się.
Bilbo odwzajemnił uśmiech. Bofur był wspaniałą, ciepłą osobą i hobbit lubił go i ufał mu bezgranicznie. I na pewno udzieli mu niezbędnych informacji.
— Czy nie wydaje ci się, że Thorin zachowuje się ostatnio nieco… dziwnie? — spytał cicho.
Bofur uniósł lekko same kąciki ust.
— W zasadzie tak.
Bilbo popatrzył na niego, czekając na szersze wyjaśnienie, ale po dłuższej chwili ciszy zdał sobie sprawę, że sam musi wydobyć z krasnoluda upragnione informacje.
— Więc… może wiesz, dlaczego to robi?
— Nie — zaprzeczył Bufor zdecydowanie zbyt szybko.
Baggins popatrzył na niego twardo. Bofur nerwowo odwrócił wzrok, wykręcając palce.
— Bofurze… — nalegał Bilbo. — Co przede mną ukrywasz?
Krasnolud zamknął oczy, jakby toczył ze sobą wewnętrzną walkę.
— On cię uwodzi! — wykrzyknął w końcu.
— Uwodzi mnie