, pojedyncze otwarcie dzioba, gdy wyczuwa się niebezpieczeństwo; liczy się czucie, nie zrozumienie. Słowa tak naprawdę nie istnieją.

*

– Woda będzie bramą, przez którą przejdziesz, dziewczyno.

Kiedy Mathilda Reid kiwa głową, zauważa w długich, czarnych włosach Króla pojedyncze nitki siwizny. Ile to czasu, myśli; tydzień, dwa? Czy o wiele więcej?

– Wyławiają z Tamizy niechciane rzeczy. Wyłowią i ciebie.

– Jestem niechciana? – Cienkie brwi ściągają się kapryśnie. Może to jest ten moment, kiedy dojrzałość po raz pierwszy zastępuje dzieciństwo, a dla dorosłych kraina Tam wygląda zupełnie inaczej; kobiety z fotografii Edmunda Reida przekroczyły ten próg z podwójnymi uśmiechami zastygłym na martwych twarzach i krwawymi ranami w dole brzucha.

Król patrzy na nią uważnie, a wyraz ciemnych oczu wydaje się nie do rozszyfrowania.

– To nieistotne. – Kładzie dłoń na jej czole. – I tak zapomnisz.

Ale niektóre zaklęcia nie działają tak, jak powinny. Pietruszka, szałwia, rozmaryn, tymianek, zapach ziół potrafi stłumić wszystko, o czym nie powinno się pamiętać, to stara angielska magia, może starsza od Kruka; ale nie zatrze rzeczy, o których pamiętać należy. I chociaż Mathilda Reid zapomina, co dokładnie zdarzyło się Tam, twarz Króla, wyryta na zawsze pod powiekami, miesza się z twarzą ojca, dwa obrazy jak dwie karty papieru nałożone jedna na drugą, malunek ciemnym tuszem pod warstwą japońskiej bibuły.

To wtedy zaczyna rozumieć, że Kruk tak naprawdę jest tylko człowiekiem; bo pod aurą magii wciąż tkwią ludzkie potknięcia i słabości, których nie zniweczy żadne zaklęcie.

*

Z Tamizy wydobywa się i skarby, i dziwadła, od starych kubków po zwierzęce truchła. Część przedmiotów wraca do wody zaraz po wyłowieniu, płyńcie tam, skąd przyszłyście, i sprowadźcie mi wreszcie coś porządnego, mamrocze pod nosem Horace Buckley zaklęcie londyńskiej biedoty: przez chwilę wygląda złowieszczo jak każdy inny padlinożerca. Ale na widok przemoczonej i bladej z zimna Mathildy nie mówi nic, nie oddaje jej rzece, tylko unosi dziewczynę w ramionach, a szczuplutkie ręce zaciskają się mocno wokół jego szyi.

– Jak ci na imię, kochanie?

– Skrzydła – szepce Mathilda. – Skrzydła.

Przez pierwszy tydzień nie mówi nic innego. Nie ma Londynu, Whitechapel ani Tamizy, nie ma nawet małego pokoiku pod schodami, ciasnego, ale przytulnego; są tylko sny, sny pełne ostrych dziobów i pierzastych skrzydeł. Więc, choć nie znają się na magii jak Król, Horace i Clara Buckleyowie zaklinają jej koszmary nadmiarem słów i barw: zobacz, motyle, kochanie, to motyle, a nie żadne kruki, mówią i pokazują jej kolejne martwe, poprzekłuwane szpilkami owady. Mathilda nie chce patrzeć, to prawie jak zdjęcia w gabinecie; ale Buckley naciska i wtedy wreszcie ulega: grzeczne dziewczynki słuchają swoich tatusiów, a teraz to on jest przecież jej ojcem, nie ma Króla i nie ma Edmunda Reida, zaklęcie sprawia, że cienka warstwa rzeczywistości jak japońska bibuła zakrywa wszystko to, co było Tam. 

Ledwo widoczne zarysy wspomnień nie wystarczą, żeby rozproszyć jej niepokój. Więc wygładza fałdy sukienki i skupia się na skrzydłach: błoniastych, nie pierzastych. Zapomina, jak kazał Król, jak każą Buckleyowie. Jestem motylem, nie krukiem. Moje skrzydła będą tęczowe, nie czarne.

*

Z biegiem czasu przychodzą kolejne odpowiedzi: logiczne i spójne, mają w sobie coś krzepiącego, co sprawia, że mrok rozprasza się odrobinę. Ale niepokój wciąż jest zbyt silny i Mathilda Reid nie potrafi do końca uwierzyć słowom panny Susan: bo każda Królowa ma swojego Króla, a każdy Kruk swoją Dziewczynę. To stara angielska magia, dwie warstwy nałożone jedna na drugą, rzeczywistość i jej podszewka: wystarczy zedrzeć pierwszą, żeby tuż pod spodem odnaleźć tę zupełnie inną. 

Może dlatego, kiedy Edmund Reid nalega, żeby wyruszyli w podróż, Mathilda wie już, że nie wolno jej protestować. W oczach inspektora maluje się niepokój zapędzonego w kąt zwierzęcia, a wszystkie grzeczne dziewczynki słuchają swoich tatusiów.

I przez jakiś czas wszystko dzieje się jak w starej ludowej piosence, morga ziemi między morską wodą a wybrzeżem i bukiety pełne ziół zbieranych gdzieś na wrzosowiskach; a Mathilda Reid uczy się kochać Hampton-on-Sea, bo przypomina jej o wszystkim, co było Tam. Łatwiej jest kochać mgliste wspomnienie Kruka niż obecność ojca, nawet jeśli obie twarze zlewają się w jeden obraz: zaklęcie nieobecnego jest trwalsze niż codzienność w małej, niszczejącej powoli wiosce. Czas przesypuje się przez palce jak nadmorski piasek.

Ale żadne wspomnienie nie zaciera się tak łatwo, jak chciałby tego Król, a dzieci Whitechapel mają Londyn na zawsze wypisany we krwi. Więc Mathilda czuje, jak jej świat rozpada się na dwie części, jak kawałek japońskiej bibuły nałożony na wysmarowany ciemnym tuszem arkusz tektury, i wystarczy zeskrobać cienką warstwę piasku z plaży Hampton-on-Sea, żeby tuż pod nią odnaleźć dno Tamizy i ponure zaułki wypełnione cockneyem.

*

Czasem zjawiają się ludzie, którzy wydają się wiedzieć coś na temat Króla, och, nie udają jak panna Susan – Mathilda Reid wspomina jej grę z niechęcią i wstydem, bo jak mogła chociaż przez chwilę uwierzyć, że panna Susan o obcym akcencie, cielesna i materialna, potrafi przejść przez lustro wody, ba, rozpoznać chociaż odblask świata Tam? – ale mają w sobie dotknięcie, skazę. Nie widać jej na pierwszy rzut oka, skądże; można za to instynktownie wyczuć ją w pochyleniu głowy, w zgięciu