jeśli każdy z tamtych pozostałych zrobiłby zupełnie co innego niż ja.

- Nie będziesz - przyznaję spokojnie i sam nie wiem, dlaczego w jego oczach nagle widzę ulgę. Zupełnie jakbym pozbawił go jakiegoś ciężaru, który znał tylko on sam. - Ale, wiesz, tacy też są potrzebni.

I właściwie te słowa starczą za wszystkie inne. Mógłbym mówić o wiele więcej, opowiedzieć mu o ludziach umierających w rynsztokach, bo nie stać ich na lekarza, i o lekarzach, którzy nie przyjmą pacjenta, jeśli nie ma pieniędzy. Gdybym umiał, mógłbym to zrobić dramatycznie i z emfazą, tak jak Courfeyrac, albo z surową powagą, jak Enjolras. Wiem, że wysłuchałby uważnie wszystkiego, co mam mu do powiedzenia, i nawet gdyby przyłapał mnie na użyciu raz czy dwa gwary, udałby, że niczego nie dostrzega. I mógłbym nawet mieć świadomość, że wcale nie skompromitowałem się w jego oczach. Ale po co? On i tak wie o tym wszystkim równie dobrze jak ja.

W czasie tych krótkich wizyt żaden z nas nie musi udawać lepszego, niż jest naprawdę. Może jestem jedynym, który zna go od tej strony; może wie o tym jeszcze Enjolras. Brzemię doskonałości jest zbyt ciężkie do udźwignięcia samemu i obaj o tym wiedzą. A dla studentów trzeba być doskonałym, zaimponować im niezłomnością czy wiedzą, nie pokazywać, że tak naprawdę jest się tylko jednym z nich.

Nikt nie oczekuje doskonałości od ubogiego, zapracowanego Feuilly'ego. I na tym polega moja przewaga nad tamtymi.

IV

Nie potrafię zliczyć, ile razy odwiedzam go w jego mieszkaniu. Najczęściej przynoszę kamforę, rzadziej inne sprawunki; ale kiedy prośby ustają, zbieram się na odwagę i po raz pierwszy przychodzę do niego bez żadnego pretekstu, nawet jeśli czuję, że jest w tym coś niestosownego. Tak mógłby go odwiedzić Joly albo Courfeyrac, ale nie ja. Chociaż nawet jeśli łamię jakieś niepisane prawo, Combeferre nie okazuje niezadowolenia.

- Dobrze cię widzieć - mówi i próbuje się uśmiechnąć. Jest kiepskim kłamcą, wszyscy wiemy, że odkąd zachorował Prouvaire, Combeferre szuka samotności jak nigdy przedtem, unika nawet Enjolrasa, jakby zatrzasnęło się w nim coś, co do tej pory zostawiał szeroko otwarte specjalnie dla nas wszystkich. - Usiądź, Feuilly.

I wtedy siadam, nawet jeśli żaden z nas nie ma ochoty na rozmowę. Czasem w zupełności wystarcza milczenie.

Po kilku długich dniach nadchodzi moment, kiedy Prouvaire czuje się lepiej i mimo wyczerpania Combeferre wygląda jak człowiek, który właśnie przebudził się z głębokiego snu. Rzuca się we wszystko z nową energią, przeszukuje notatki, nucąc pod nosem jakąś radosną melodię, i obkłada się książkami. A potem mruczy po łacinie coś, czego i tak nie rozumiem, i przestaje zwracać na mnie uwagę, nawet kiedy wychodzę, żeby mu nie przeszkadzać. U każdego innego to mogłoby razić; u niego nie. Wystarczająco dobrze wiem, że nie ma w tym nic obraźliwego czy lekceważącego: w tym momencie nie zwróciłby uwagi na nic poza wypalającą się świeczką.

Ale euforia nie trwa wystarczająco długo, żeby na stałe zetrzeć z jego twarzy zmęczenie i ból; poza Prouvaire'em są przecież inni, ci, którzy rzeczywiście przegrywają z cholerą. Ciekawość naukowca i pasja lekarza nie pozwalają mu o tym zapomnieć. Któregoś dnia, kiedy próbuję się z nim pożegnać, chwyta mnie za rękę.

- W Saint-Marcel epidemia rozwija się szybciej niż gdziekolwiek indziej. - Patrzy na mnie niespokojnie. - Nie powinieneś tam wracać.

Uśmiecham się trochę zgryźliwie.

- Ponoć rząd zatruwa tam studnie, żeby pozbyć się elementu. Takiego jak ja, na przykład. - Wzdycham i kręcę głową; staram się unikać plotek, ale ta jedna boli mnie szczególnie mocno, może dlatego, że mimowolnie wyczuwam w niej ziarno prawdy. - Co ty na to?

- To niemożliwe - odpowiada Combeferre z przekonaniem, a ja chciałbym mieć jego wiarę w człowieka. Sam wierzę w wolność i równość, ale niekoniecznie w braterstwo, nie po tym, co widuję na co dzień. I kiedy on tłumaczy, w jaki sposób może dojść do zakażenia cholerą, ja zastanawiam się, czy ufność zawsze przychodzi razem z wiedzą.

Kiedy kończy wykład, jest już ciemno i tym bardziej nie pozwala mi wrócić do domu. Wiem zresztą, że tak naprawdę, choć szuka samotności, boi się zostawać sam, z obrazami kolejnych agonii pod powiekami; wiem, że nie usnąłby bez świadomości, że ktoś tuż obok czuwa nad jego snem, jakby sam był pacjentem i potrzebował opieki. I dlatego udaję, że mu wierzę.

Mieszkanie Combeferre'a jest niewielkie i skromne, ale znacznie bardziej przytulne od mojego, a łóżko szerokie. Zresztą i tak nie potrzebuję dużo miejsca.

V

Rankami wszystko wraca. Najpierw jest moment na granicy snu, pełen nieoczekiwanego spokoju, jakby nic się nie zdarzyło, jakby nie było epidemii tuż za oknami. Wyciągam ręce, jakbym próbował sięgnąć po resztkę świecy z poprzedniego wieczora; nie umiem oprzeć się wrażeniu, że czeka na mnie praca.

Dopiero potem następuje prawdziwe przebudzenie. Zapach kamfory mówi mi wszystko, o czym zdążyłem zapomnieć przez noc, i kiedy otwieram oczy, widzę, jak Combeferre maca na oślep blat stolika. Wreszcie wkłada okulary - to pierwsze, co robi po przebudzeniu, kiedy tylko odzyska świadomość - i odwraca się w moją stronę. Czasem pyta, czy dobrze spałem, a czasem tylko się uśmiecha; to więcej, niż mógłbym się spodziewać,