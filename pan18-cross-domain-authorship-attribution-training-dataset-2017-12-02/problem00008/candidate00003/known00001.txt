którym zawsze wędrowałem ramię w ramię, ręka w rękę. (Ale przecież każdy ma swoją drogę. Skąd wiesz, czy chciałbyś iść tam, gdzie on, a on tam, gdzie ty? Jesteście przecież dwiema różnymi osobami.)

 

Wtedy wszystko było bardziej jak stary, rodzinny dom. Pachniało bliskością i serdecznością, i zawsze można było wrócić, bo zawsze było do czego.

Teraz żyjemy we własnych posiadłościach, mrocznych, dusznych, niepachnących niczym co znane, gubiąc się stale w labiryntach schodów i korytarzy, i nawet będąc sąsiadami, nie widzimy się tak często. Zapominamy, w którą stronę patrzeć, by spotkać siebie nawzajem. Nie wiemy, gdzie są okna, którędy dojść do drzwi. Wszystko jest pytaniem, ta góra rośnie, a odpowiedzi nie widać nigdzie.

A może po prostu nie umiemy widzieć.

 

Kiedy wybudowaliśmy te mroczne wille? Są ciemne, zbyt duże i zbyt puste, a kominek ciągle zimny. Nie ma kto rozpalić w nim ognia.

 

Przeciwieństwa się przyciągają. Może po prostu staliśmy się zbyt do siebie podobni, więc zaczęliśmy się odpychać? Może za dużo nas było w naszych życiach. Może podświadomie chcieliśmy przerwy. 

Może zrobiło się zwyczajnie nudno; może pora na coś nowego?

 

Dla mnie jednak nowe życie wygląda jak umieranie. Chciałbym choć mieć siły, by żyć chwilą, by czerpać pełnymi garściami z tego co jest, by poić się słodkim nektarem, który, być może, gdzieś tam na mnie czeka... w moim ogrodzie. Może muszę wyjść. Przestać trzymać się Albusa, zacząć być sobą, bez niego, tylko sobą.

Do pewnego czasu zawsze byliśmy nierozłączni. Razem. Nawzajem w pakiecie. Jedna drużyna. Dwa przeciwieństwa, które dopełniały się, tworząc całość. Coś nas rozpękło. Coś zmieniło nas obydwu w noc, zimę i śmierć. 


Nie chciałem umierać samotnie. 


 

Czuję gorąco na policzku. Otwieram powoli oczy. Szatnia wciąż jest jasna i ciepła. Ja wciąż jestem ciemny i zimny. Ocieram zbłąkaną łzę.

Oddech trzęsie się w moim gardle, gdy chwytam Nimbusa i podnoszę się z ławki. Przez chwilę kurczowo zaciskam dłonie na trzonie miotły, badając swój stan, podświadomie czekając na kolejne rewelacje. Ale nie mam już mroczków, kolana wydają się być silne jak zwykle, serce bije rytmicznie, trochę szybciej, lecz ucisk w żebrach ustąpił. 

Znów czuję się żywy. Przynajmniej fizycznie. 

 

Wzdychając głęboko, wychodzę z szatni. Wracam do zamku, wezmę prysznic. Może utopię swój paskudny stan w gorącej wodzie, pianie i aromatach. 

Po drodze wyławiam z kieszeni szaty różdżkę, by skorzystać z tego, że jestem czarodziejem i mogę osłonić się przed ulewą. Stąpając po mokrej trawie i niezupełnie zręcznie omijając rosnące kałuże, zerkam przelotnie w górę; pozostali członkowie drużyny walczą wytrwale z pogodową udręką i gęstniejącą ciemnością. 

Serce staje mi na moment i zalewa mnie zimno-gorąca fala upokorzenia. 

Znów zawiodłem. Znów jestem przegranym.

 

***

 

Porcja piany skapnęła z moich włosów na powierzchnię brodzika. Jest biała i puchata jak chmura. Tylko że tym razem to nie z niej spływa deszcz- to ona przyjmuje ciężkie krople prysznicowej wody. Szum strumienia i echo dźwięku uderzających o kabinę strug wypełniają mój umysł, a jednostajny dźwięk pomaga, uspokajając odrobinę moje wewnętrzne burze.

Więcej piany spada do brodzika w kabinie pełnej pary, plaskając głośno, choć dźwięk rozprasza się w innych. Niemal zbyt gorąca woda ogrzewa moje ciało; mam wrażenie, że płonę na mokro, topiąc się w myślach. Są ciężkie jak ta piana. Spływająca do odpływu, niesiona nowymi falami gorącej mokrości.


Gdyby pozbyć się myśli było tak łatwo...


Ustawiam się centralnie pod natryskiem i zaciskam mocno powieki, gdy mydliny obmywają całe moje ciało. Zaciskam usta, gdy mieszanina wody i szamponu spływa strugami po moich policzkach. Dziwne napięcie wypełnia moją klatkę piersiową i wędruje ku głowie- jakby dwa magnesy odpychały się, a wytworzona pomiędzy nimi siła centrowała się w moim gardle.

Prawie nie słyszę stłumionego przez moje zaciśnięte z całej siły usta szlochu, który wymyka się ze mnie, ledwo zarejestrowany przez moją nagle zamarzniętą świadomość.

Zamarzniętą. Zamrożoną w czasie. Jest zimno. Jest mi zimno. Gorąco-zimno. Nie wiem, co jest prawdą, a co wrażeniem, złudzeniem, iluzją.


Prawda jest jedna; kłamstw jest wiele. Które wybierasz? Które ci najwygodniejsze?


Zakręcam wodę. Ostatnie krople opadają ciężko na podłogę kabiny, uderzając w nią rytmicznie, głośno, bębniąc w nagłej ciszy. Jak moje serce, które tłucze się w trzęsących się żebrach.

Słona woda spływa po mojej twarzy. Stoję wciąż w tym samym miejscu, obejmując ramiona dłońmi. Bezwiednie wbijam paznokcie w twarde mięśnie. Wcale nie czuję się bezpieczniej, lepiej, pewniej. Nie wystarczam sam sobie; już nie.

Zimne powietrze z zewnątrz kabiny wpływa do środka. Ogarnia mnie oziębła aura. Zaczynam trząść się niekontrolowanie, dreszcze mieszają się z cichymi szlochami. Ciepło ucieka, rozmywa się, wychładza.

Moje ciało też. Teraz nie jest mi już ani trochę gorąco.

Nagle panicznie boję się rozsunąć drzwi kabiny. Boję się lodowatego oddechu na swojej skórze. Jest tak jasna, prawie jak śnieg; ale potrzebuje ciepła. Potrzebuję ciepła.

Pociągam cicho nosem, otwierając oczy. Mrugam usilnie, by pozbyć się łez, które przywarły do moich rzęs; tworzą nowe strużki na moich policzkach i mieszają się z prysznicową wodą. Nagle pragnę tylko jednego: żeby Albus tu był. Żeby chociaż przyszedł, otworzył kabinę, otulił mnie