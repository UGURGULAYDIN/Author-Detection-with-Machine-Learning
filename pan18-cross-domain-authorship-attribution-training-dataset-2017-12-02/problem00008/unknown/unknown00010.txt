przerywa łagodnie Harry i Draco aż mruga ze zdziwienia.
A potem opada na fotel i sam nie wie, czy powstrzymuje się od histerycznego śmiechu — co za, kurwa, romantyk, „cześć, przeżyłem, kocham, co na kolację?” — czy od zwinięcia się w kłębek i absolutnie nieprzystojącego mu rozpłakania się. Ulga po tych pełnych napięcia dniach jest tak wielka, że Draco ma wrażenie, że musi coś zrobić, coś, cokolwiek, żeby te wszystkie emocje znalazły ujście.
— Tak — mówi po chwili milczenia, kiedy jest już pewien brzmienia swojego głosu. — Tak, chyba możesz to uznać za zaproszenie.

Święta spędzają osobno i kiedy spotykają się w Nowy Rok w mieszkaniu Harry’ego, Draco bębni nerwowo palcami o blat stołu. Ten apartament zawsze wywołuje w nim ambiwalentne odczucia. Jest raczej przytulny, wiecznie zabałaganiony i — mimo że tak różny od sterylnej bieli loftu — Draco właściwie go lubi. Czasami tylko nie może oprzeć się wrażeniu, że to nie jest mieszkanie tego Harry’ego, że ono bardziej pasuje do osoby, którą Harry był — albo którą Draco myślał, że Harry był — w Hogwarcie i nie umie stwierdzić, czy to dobrze, czy źle.
— Kiedyś ci tu posprzątam — oznajmia z groźbą w głosie, kiedy słyszy kroki Harry’ego. — I jakoś porządnie urządzę.
— Czy coś mnie ominęło, czy nadal nie podjąłeś kursu i siedzisz w dyplomacji? Masz, kawa.
Draco próbuje jednocześnie upić jak największą ilość gorącego napoju i udawać nadąsanego.
— Wiesz, do dekoracji wnętrz nie potrzeba znać się na magoarchitekturze. Wystarczy odrobina gustu, Potter.
— W końcu to zrozumiałeś, Malfoy? Czyli wreszcie zrobisz coś ze swoimi włosami?
— O, Merlinie, to było naprawdę słabe. Nawet jak na ciebie.
Harry śmieje się i unosi ręce w geście poddania.
— Jak tam święta? — pyta.
— W porządku — mówi Draco i nagle poważnieje. — A jak Weasley zniosła…?
— Dobrze, przecież to ona zaproponowała przerwę — odpowiada spokojnie Harry, wzruszając ramionami. — Właściwie zaraz po tym, jak zaczęła grać w Harpiach. Teraz… w sumie nic się nie zmieniło. Nadal się przyjaźnimy.
— Ale nie powiedziałeś jej o nas?
Harry kręci głową.
— Możesz spokojnie wspinać się po szczeblach dyplomatycznej kariery. Skandal ci nie grozi — śmieje się.
Draco mu wtóruje, ale w jego śmiechu nie słychać prawdziwej wesołości. Ma wrażenie, że poszło zbyt łatwo. Harry jest naiwny, stwierdza w końcu. Mogą się przyjaźnić, dopóki ona nie wie, dlaczego ma być tylko przyjaciółką.

Kiedy wczesną wiosną Draco słyszy plotki w Ministerstwie, że Potter zrezygnował z misji, bo zamierza wyjechać na weekend, czuje się głupio. Zbliża się ich pierwsza rocznica i Draco, co prawda, nie planował niczego specjalnego, ale zakładał, że ten dzień spędzą razem.
— Podobno wyjeżdżasz — mówi z przekąsem, kiedy dosiada się do Harry’ego w stołówce. — Można wiedzieć z kim?
Harry, zdumiony, unosi wzrok.
— Owszem — odpowiada lakonicznie. — Z tobą.
— A nie pomyślałeś… — zaczyna oburzony Draco i dopiero uświadamia sobie, co właśnie usłyszał. — Nie pomyślałeś, że, eee… mogę mieć inne plany?
— Muffliato. Właściwie to myślałem. Ale myślałem również, że twoje sobotnie plany, jakie by nie były, będą obejmowały mnie — tłumaczy Harry z kpiącym uśmiechem i Draco nie może oprzeć się wrażeniu, że zrobił z siebie głupka.
— Sobotnie — powtarza bezwiednie. Czyli znów go nie doceniłem.
— No, wiesz — zaczyna Harry z emfazą. —  Równy rok wcześniej po raz pierwszy próbowałeś rąbnąć mnie w głowę kieliszkiem. Od tamtej pory ilość szkła w twoim domu poważnie się zmniejszyła, jednakże jakość życia, a także, eee… pożycia wzrosła znacząco.
— Wiesz co? Zamknij się — oznajmia Draco grobowym głosem, ale po chwili ciekawość bierze górę. — Dokąd jedziemy?
— Do Sztokholmu. Załatwiłem już świstokliki.
— Załatwiłeś świstokliki. Międzynarodowe. Ot tak. Co ty, powiedziałeś im, że jedziesz tam walczyć ze złem i występkiem? „Muszę uratować Szwecję, wracam w niedzielę”? Czy może — że jakiś horkruks się ostał i Czarny Pan umieścił go prawdopodobnie w tym uroczym hoteliku, chciałbym go zniszczyć, proszę?
— Nie — wzdycha Harry z udawaną irytacją. — Że bardzo chcę zwiedzić Muzeum Architektury.
Draco mruga z niedowierzaniem. Przysięgam, nigdy więcej w niego nie zwątpię.

Zaczynają regularnie podróżować. Najczęściej wybierają mugolskie dzielnice dużych miast i chociaż Draco przed nikim by się do tego nie przyznał, uwielbia to. Uwielbia spacery, podczas których trzymają się za ręce, ogarniające go uczucie, kiedy Harry tak po prostu się do niego przytula, ale przede wszystkim to, że są razem przez cały czas, nie musząc się o nic martwić, bo najgorszym, co ich może spotkać, są krzywe spojrzenia przypadkowych mugoli. Jednocześnie Draco powoli przyzwyczaja się do stałej obecności Harry’ego i kiedy kolejne Boże Narodzenie spędzają osobno, a Harry przebąkuje o Sylwestrze w Norze,  Draco bez namysłu proponuje mu wspólne mieszkanie.
— Dobrze — słyszy w odpowiedzi i nie potrafi powstrzymać zaskoczenia.
— Co? Tak po prostu…?
Harry wzrusza ramionami.
— Już spędzam tu większość czasu. Zresztą tak chyba powinno być. Jutro czy pojutrze możemy się tym zająć.
— Jutro czy… — powtarza Draco, marszcząc brwi — Zaraz,