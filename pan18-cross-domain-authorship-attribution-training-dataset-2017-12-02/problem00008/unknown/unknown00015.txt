się złośliwie.
— Skoro wyprowadziłeś głowę na spacer, poradzisz sobie z resztą. A ja tymczasem pomogę pozostałym w doprowadzaniu wszystkiego do porządku — mruknęła i skierowała się w stronę wyjścia.
— O nie… Nawet o tym nie myśl!
— Niby dlaczego?
— Bo jeżeli go nie złożę, on zostanie w moich kwaterach. Już teraz błąka się tam jego lewa noga. A jeżeli on… lub jego części… zostaną w moich kwaterach, wtedy ja tam na pewno nie zostanę. Za to ty zostaniesz z całą szkołą na głowie. I bez nauczyciela elik… obrony przed czarną magią — wyjaśnił uprzejmie Severus.
Minerwa pojęła aluzję i skrzywiła się nieznacznie.
— Moja krew — oznajmił z czymś na kształt dumy Voldemort. — Zdrajca, ale mimo wszystko… Moja krew.
— Zamknij się — nakazali zgodnym chórem Minerwa i Severus.

Ekipa poszukiwawcza siedziała w kwaterach mistrza eliksirów, zwieszając smętnie głowy; nawet Voldemort lewitował twarzą skierowaną ku podłodze. Dumbledore, co prawda, twierdził, że nie potrzeba żadnych skomplikowanych czarów do połączenia części ciała w całość, i podał zaklęcie mające zatrzymać je w jednym pomieszczeniu, więc odpadały im dwa zmartwienia, natomiast nie mieli zielonego pojęcia, od czego powinni zacząć zbieranie tychże części. Owszem, mieli już trzy, ale jedna z nich sama przyfrunęła, a dwie zostały znalezione bardzo przypadkowo i nie potrafili znaleźć w tym żadnej prawidłowości.
— A myślałem, że poszukiwania horkruksów zostały zakończone — mruknął nieuważnie Severus, pogryzając czekoladowe ciasteczko.
— Brałeś w nich udział? — syknęła głowa Czarnego Pana, bardzo starając się nie brzmieć zbyt oskarżycielsko.
— Poniekąd. Dostarczyłem Potterowi miecz Gryffindora, żeby mógł je zniszczyć. I przekazałem informację — tu Severus zarumienił się nieznacznie — że on sam jest ostatnim.
— Godna pożałowania ta wasza organizacja, muszę przyznać.
— Lepsza niż twoja — rzucili jednocześnie Minerwa i Severus, po czym spojrzeli krzywo na siebie nawzajem.
— Jak dzieci… Co się dziwić, że wiarę pokładaliście w jakimś dzieciaku…
— Hej, czy do niego nie dotarło, że przegrał? I że to właśnie ten dzieciak go zabił? — spytała z jawną kpiną Minerwa, a Severus, nienawidząc się za to, parsknął śmiechem.
— Żenujące…
— Właściwie… Potter ma doświadczenie. Moglibyśmy poprosić go o pomoc, na pewno… — zaczęła Minerwa, ale przerwał jej zgodny — tym razem męski — chórek.
— Nie!
Nauczycielka transmutacji uniosła brwi.
— Z powodu?
— Żywię do Pottera osobistą urazę — oznajmiła gładko głowa Voldemorta, a jego nogi wierzgnęły nerwowo na znak poparcia.
— Nie lubię go — dodał zwięźle Severus.
Minerwa westchnęła ciężko i sięgnęła po ciasteczko.

Tymczasem w Hogwarcie wszyscy aktualnie niepotrzebni autorce bohaterowie w pocie czoła pracowali nad przywróceniem zamku do stanu używalności, a Poppy z wypożyczonymi ze św. Munga pomocnikami składała do kupy tych, których stan uniemożliwiał prace budowlane. Robiła to jednakże bez większej presji — autorka wszystkie postacie, które chciałaby ewentualnie wykorzystać, beztrosko przywróciła do zdrowia i/lub życia, nie wdając się w zbędne wyjaśnienia (vide Severus). Jedną z takich bohaterek była również Ginny Weasley, która zdrowa niczym nowonarodzona skląteczka, poczuła nagłe i absolutnie niewyjaśnione pragnienie porzucenia odgruzowywania korytarzy i udania się do sowiarni. Pragnieniu uległa.

— Więc… Może po prostu zacznijmy szukać? — zaproponowała Minerwa po raz kolejny. — Na pewno da to więcej, niż siedzenie na tyłku w lochach. Sever, litości, transmutuję ci coś w pojemnik na te ciastka! — dorzuciła z irytacją, poprawnie odczytując spojrzenie mistrza eliksirów.
— Poradziłbym sobie, dzięki — odburknął ten, z niewyraźną miną ładując łakocie do podanego mu różowego pudełeczka w serduszka. — I naprawdę, nie musiałaś do tego wybierać mojego łóżka.
Minerwa usatysfakcjonowana wizją działania zignorowała narzekania kolegi i dziarskim krokiem ruszyła do drzwi, kiwając dłonią na swoich towarzyszy. Nie zdawała sobie jednak sprawy, że Imperatyw Opkowy zagna wrzeszczącą dziko Ginny Weasley do lochów akurat w tym samym momencie. Znaczy, jedna rąbnęła w drugą i obie się wyrżnęły.
— Panno Weasley! Co to ma znaczyć? — zapytała Minerwa, podnosząc się z podłogi.
— Moja… moja sowa… Tam… Ten tyłek… Ona ucieka, a on lata za nią! — tłumaczyła nieskładnie wybranka Wybrańca [tu autorka strzeliła fejspalma, bo ta ambitna gierka słowna wyszła jej przypadkiem, ale mimo wszystko postanowiła (autorka, nie gierka) ją zostawić — dop. aut., bo kogo by innego].
Ekipa poszukiwawcza spojrzała we wskazanym przez uczennicę kierunku i zamrugała w kanonie, tworząc całkiem ładną choreografię. W istocie, widok był tak kuriozalny, że nic, tylko mrugać. Nie mogli przestać. Mrugała Minerwa, mrugał Severus, widmowymi powiekami mrugała głowa Voldemorta i mrugała Ginny (swoimi, nie widmowymi). Mrugali wszyscy. W odległej galaktyce mrugał nawet Darth Vader, tyle że spod maski nie było tego widać. Jedynie Oko Saurona nie mrugało, jako że było pozbawione powiek, jednakże — nie chcąc tak całkiem odstawać od grupy — wirowało dosyć figlarnie.
Pierwsza otrząsnęła się Ginny.
— Pani profesor, może pani coś z tym zrobić? — spytała całkiem trzeźwo jak na niedawne dzikie wrzaski. — To się nie chce od niej odczepić!
Minerwa westchnęła i spojrzała raz jeszcze na Świstoświnkę próbującą uniknąć dolnej części tułowia Voldemorta. Dziewczyna miała rację, w którą stronę sówka by nie odleciała, tułów frunął za nią, a kiedy przystawała zmęczona — natychmiast ją wchłaniał, co owocowało pełnym frustracji pohukiwaniem.
—