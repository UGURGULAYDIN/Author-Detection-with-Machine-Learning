jak większość moich pacjentów. Niczego nie próbuje ukryć. Otwiera się przed niemal obcą osobą i wydaje się, że jej to nie przeszkadza.
— A ty? — pyta mnie nagle. — Brakuje ci go? Wtedy… wcześniej… — Wyraźnie kluczy wokół tematu, jakby nie chciała mnie urazić bezpośrednim wspomnieniem o zamknięciu Hannibala. — Tęskniłaś za nim? Odwiedzałaś go?
Uśmiecham się lekko na myśl o odbytej jakiś czas temu rozmowie.
— Dość się go naoglądałam — odpowiadam w ten sam sposób co Willowi.
— Wszystkim mówisz to samo? — pyta natychmiast Molly, a ja otwieram szerzej oczy.

Czasami nie wiem, co myśleć o Molly. Jest taka… prosta, choć przenikliwa. Nie jest w nas stanie zrozumieć. Nas, naszego świata. Jest na to zbyt dobra, ciepła, zbyt zwyczajna i próbuje wszystko do tego dopasować, a jednak zdarza jej się trafić w sedno. Żadnej wiedzy, doświadczenia, tak naprawdę zgaduje, a jednak uważa, że pojmuje wszystko. I chociaż wiem o tym, za każdym razem…
Potrząsam głową i zaciskam wargi. Nie powinna, nie ma do tego prawa.
— Dlaczego cały czas grasz, Bedelio?

— Zniknął, kiedy byłam jeszcze w szpitalu — mówi Molly, dłubiąc widelcem w talerzu. Kurczak z kremem z pora w kruchym cieście trafia wszędzie, tylko nie do jej ust. — Nie uprzedził mnie, nic nie wiedziałam. Mieliśmy wrócić razem do domu, gdy wszystko się skończy. Razem. Will, Wally i ja. A teraz… Ja… Martwię się, naprawdę, cały czas, ale też… Czuję się oszukana. Zdradzona — kończy z wyraźnym zawstydzeniem.
— To naturalne. Jest twoim mężem, więc boisz się o niego, ale też masz prawo wymagać — recytuję machinalnie. Ja nigdy nie miałam prawa wymagać. — Żal, złość… Porzucił cię. Zostawił bez słowa. Ciebie i dziec… — Milknę, kiedy dostrzegam łzy w oczach Molly. Ukrywam satysfakcję i ściskam delikatnie jej dłoń. — Jeszcze… — zaczynam, ale ona nagle przerywa.
— Nie porzucił mnie! Nie zostawił! — warczy i ze złością patrzy mi prosto w oczy, mimo że łzy nadal spływają po jej policzkach. — A nawet jeśli, to nie chciał tego! Nie planował! Dopóki nie pojawił się Hannibal, Will…
— Nie znasz Hannibala.
A przede wszystkim nie znasz swojego męża.
— Byliście blisko? — pyta Molly, nagle spokojna.
— Tt… — urywam nagle. Bycie blisko zakłada wzajemność. — Tak, oczywiście — mówię gładko. Zbyt gładko.
Molly patrzy na mnie wzrokiem pełnym zrozumienia.

— Dlaczego zgodziłaś się na ten związek? — pytam Molly, kiedy przechadzamy się po parku. — Wiedziałaś, na jakie niebezpieczeństwo może narazić ciebie i twojego syna.
— Kochałam go — odpowiada z prostotą, siada na ławce i wyciąga twarz do słońca.
— Kochałaś? — staram się zaakcentować czas przeszły.
Molly wzrusza ramionami, ale wyraźnie się zastanawia.
— Minął niemal rok — mówi z namysłem. — Nie, wciąż go kocham, ale… Chyba nie wierzę, że wróci. Sama nie wiem.
— Ale wciąż czekasz, prawda? Wciąż chcesz, żeby wrócił.
Molly zerka na mnie, zaskoczona.
— Oczywiście. Niczego innego tak bardzo nie pragnę. Czasami w nocy… — potrząsa głową. — Po prostu wreszcie jestem w stanie myśleć o czymś innym. W dzień. Przynajmniej w dzień.
Siedzimy w milczeniu przez dłuższą chwilę. Zastanawiam się, kiedy Molly tak się zmieniła. A przecież od początku zdawałam sobie sprawę, że kobiety takie jak ona nie chodzą na terapię. Nie dają sobie szansy na poważniejsze problemy. Uważają je za fanaberie. Nie mają czasu. Zawsze mają coś do zrobienia.
— Bedelio — zaczyna Molly na tyle niepewnie, że natychmiast przenoszę spojrzenie na nią. — Bedelio, może przyjechałabyś do nas… Do mnie… Na jakiś czas?

Molly się stara. Stara się, żebym się dobrze czuła. Stara się być odpowiednim partnerem do rozmów. Stara się zrozumieć. Przez cały czas stara się tak mocno, że nie dostrzega, jak bardzo jest to bezcelowe. Wreszcie, kiedy siadam na krześle przed domem, a ona natychmiast biegnie po koc, nie udaje mi się powstrzymać prychnięcia. Natychmiast próbuję zatrzeć wrażenie uśmiechem, ale Molly stoi już nade mną i niewątpliwie coś analizuje. Will ją wybrał, Will wybrał właśnie ją, Will wybrał Molly, powtarzam jak mantrę i patrzę na nią z uprzejmym wyrazem twarzy. Will wybrał Molly, a Willa… 
— Czy jestem dla ciebie tym, kim Will dla Hannibala?
— A sądzisz, że jesteś? — odpowiadam pytaniem na pytanie.
Molly wzrusza ramionami, ale patrzy na mnie z zaciętą miną.
— Nigdy nic o sobie nie mówisz. Nie potrzebujesz mnie. To ja zawsze do ciebie przychodzę. Hannibal był psychopatą, a Will… Leciał jak ćma do ognia.
Zamykam oczy. Will ćmą? Gorzki śmiech więźnie mi w gardle.
— Oklepane porównanie — mówię spokojnie, ale nie patrzę na Molly.
Oczywiście, że Hannibal był płomieniem. Był płomieniem, Słońcem, syreną… Był wszystkim. Ale to nie Will, to ja leciałam do ognia, spalałam się w słońcu, to ja wciąż żegluję na zatracenie. To ja byłam niczym. Jestem niczym.
Teraz mogę być płomieniem Molly. Ale on był moim płomieniem. On był moim płomieniem. On