żeby on, stary koń, reagował jak panienka z miasta? Przecież gdyby panna Monika zrobiła coś takiego, nie zostawiłby na niej suchej nitki. A Winnetou… O, ten by sobie dworował do końca życia.
Tomasz westchnął i zadowolony, że przyjaciel nie był świadkiem jego wyczynu, wrócił na ścieżkę i chcąc zobaczyć jeszcze stary, nieużywany już ewangelicki kościółek, przeszedł przez cmentarz. Większość grobów była w opłakanym stanie; wszystkie częściowo porośnięte mchem, niektóre zapadnięte i z połamanymi płytami. Tomasz pokręcił głową z dezaprobatą. Brak poszanowania kultury i zabytków to jedno, ale doprowadzenie miejsca spoczynku wielu ludzi do takiego stanu… To już nie mieściło mu się w głowie. Rozmyślając jednocześnie nad przemijaniem i ludzką głupotą, podszedł do pomnika Wandy von Boddien — jedynego, który przetrwał we w miarę przyzwoitym stanie, chociaż nie uniknął bezmyślnej twórczości — pochylił się, by w nikłym świetle księżyca odczytać pokrywające go bazgroły i przełknął głośno ślinę, gdy kątem oka dostrzegł jakiś ruch po prawej stronie. Powoli podniósł się i obrócił. Na wprost niego, w miejscu, w którym on sam ukrywał się chwilę wcześniej, stał jakiś mężczyzna. Stał i wyraźnie go obserwował.
A jednak się nie myliłem, pomyślał Tomasz mimowolnie. Kiedy uświadomił sobie, że nieznajomy nie zamierza go zaatakować — przynajmniej nie natychmiast — poczuł, jak jego niepokój przeradza się w złość. Ruszył w kierunku mężczyzny, ale ten wyszedł na ścieżkę, wychrypiał tylko: “odpuść!” i rzucił się do ucieczki. Tomasz bez namysłu puścił się w pogoń. Gałęzie chlastały go po twarzy, co chwilę potykał się o pieńki i większe kamienie, jednak wciąż majaczyła mu przed oczami sylwetka nieznajomego. Dopiero gdy zjechał niemal pionowo w dół kamienistym zejściem przy samej altance, musiał przyznać, że poniósł porażkę. Chociaż wytężał wzrok i słuch, nie potrafił stwierdzić, w którą stronę pobiegł śledzący go mężczyzna. Dla pewności rozejrzał się jeszcze wśród najbliższych krzaków, bo w tych ciemnościach nie zauważyłby nikogo, kto kucnąłby choć parę metrów od niego, ale i to nie przyniosło rezultatu, więc Tomasz, chcąc nie chcąc, wrócił do pensjonatu.
— Nie uwierzy pan, co się stało! — Monika wpadła do pokoju Tomasza, gdy tylko usłyszała, że ten wrócił. — O Boże, czy pana ktoś napadł? — dodała z przestrachem.
— Tak — prychnął ten, przeglądając się w lustrze. — Drzewa. I krzaki. I kamienie.
— O. Znowu pan się bawił w Indianina?
— Raczej w milicjanta. Ktoś mnie śledził. Pobiegłem za nim, ale udało mu się uciec. Powiedział tylko, żebym odpuścił.
— Odpuścił? — Monika zbladła, ale zaraz odzyskała rezon. — Ha. Przynajmniej widzi pan, że miałam rację z tą czaszką. Chociaż myślałam, że to ja pana przekonam.
— Czyżby znalazła pani Tatara? — zakpił Tomasz.
— Jeszcze nie. Ale nie zgadnie pan, kogo spotkałam… Waldemara Baturę!
— Rozmawiała z nim pani?
— Krótko. Nie wspominał o czaszce, ale co innego miałby tu robić? Przecież nie przyjechał do sanatorium. A… Ojej, a jeśli to on pana śledził? O której to było godzinie?
Tomasz zmarszczył brwi.
— Nie — powiedział po chwili namysłu. — To nie mógł być on. Rozpoznałbym jego głos, nawet gdyby starał się tak skrzeczeć. Ale jeśli Batura się tu pojawił…
— Więc… jaki mamy na jutro plan? — spytała Monika, widząc, że Tomasz nie zamierza dokończyć.
— Pani będzie nadal szukać Tatara, chociaż nie jestem pewien, czy akurat w bibliotece znajdzie pani coś użytecznego. Niech pani popyta księży w kościele świętego Bartłomieja, to ten niedaleko kapliczki. Może mają jakieś zapiski księdza Tomaszka albo chociaż jakieś książki czy dokumenty, nawet współczesne.
— A pan?
Tomasz westchnął i spojrzał na Monikę, jakby się poddając.
— A ja sprawdzę jeszcze raz kaplicę. Może zatrzymali te świece. Albo chociaż porozmawiam z siostrą Anną.
Monika życzyła Tomaszowi dobrej nocy i z triumfalnym uśmiechem wymaszerowała pokoju.

Tomasz chciał sprawdzić kapliczkę jeszcze przed oprowadzeniem pierwszej grupy, toteż już wczesnym rankiem dotarł na miejsce. Z pewnym zdziwieniem zauważył, że drzwi były lekko uchylone, ale uznał, że to jedna z sióstr musiała zacząć sprzątanie.
— Witaj, Tomaszu — usłyszał cichy głos, gdy tylko przekroczył próg.
— Waldek — odparł sucho, szybko opanowując zaskoczenie. — Co ty tu robisz?
— A jak myślisz? — Batura leniwym krokiem przechadzał się po pomieszczeniu, jednak Tomaszowi nie umknęło nerwowe drgnienie ust i pewne napięcie w okolicach ramion dawnego kolegi.
— Co tam chowasz? — spytał surowo, kiedy zorientował się, że Waldemar nieprzypadkowo trzyma ręce założone na plecach; ukrywał coś w dłoniach, wyraźnie starając się udawać, że jest inaczej. — Waldek…
— Cicho!
— Co? Przestań się wygłu…
— Nie, tam ktoś jest — syknął z naciskiem Batura.
Tomasz zaczął nasłuchiwać. Rzeczywiście, zza drzwi dobiegało jakieś dziwne szuranie, ale…
— To pewnie zakonnice, one… — zaczął, ale Waldek zatkał mu usta ręką i popchnął na ścianę, tuż przy drzwiach.
Czaszki boleśnie wbijały się Tomaszowi w plecy, ale Batury zdawało się to nie obchodzić; wciąż przyciskał go do ściany i miażdżył mu usta dłonią. Tomasz spróbował go odepchnąć. Waldemar naparł mocniej i, chwyciwszy wolną ręką jedną z kości, szarpnął, chcąc przyciągnąć się bliżej. Nagle usłyszeli suchy trzask; kość pękła, a Batura