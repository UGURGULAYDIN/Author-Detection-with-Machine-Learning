di Tobias non sempre bastano a coprire le suppliche di Eileen: “C’è il bambino, Tobias… ti prego, spaventi il bambino”.

Severus ha paura di suo padre e non gli piace vedere piangere sua madre. Lo terrorizza, anche se un po’ c’è abituato.

Ma in quelle occasioni non importa, perché la mamma è felice.

“Questa è la mia pozione preferita, Severus” dice sempre quando nell’aria c’è quell’odore particolare. “Una delle più difficili da distillare, ma la tua mamma sa ancora prepararla a regola d’arte. Nessun altro a scuola distillava questo filtro bene quanto me. Scommetto che nessuno ci riuscirebbe neanche adesso”.

Perfino la sua voce è sorridente e a Severus fa venire voglia di farsi prendere in braccio e di baciarla forte sulle guance e sulla fronte.

Nella loro cucina aleggia spesso l’odore delle uova marce, e anziché storcere il naso lui sente che quando succede è al sicuro. Sente che è una cosa giusta e che va bene per loro.

Non arriva a rammaricarsi che non avvenga più spesso, però si lascia cullare dal piacevole tepore di quella sensazione, tanto preziosa proprio perché non è quotidiana, e issato sulla sua seggiola dondola eccitato le gambe e i piedini che ancora non toccano terra.

Quando finisce di distillare la pozione di turno di solito Eileen lo prende in braccio e gli permette di sbirciare dentro la grossa pentola annerita dai vapori che usa come calderone, non potendo andare a Diagon Alley per comprarne uno vero.

Severus si diverte tantissimo nel momento in cui sua madre punta un lungo legnetto contro il liquido ancora gorgogliante e pronuncia decisa: “Evanesco!”

Le volte in cui Tobias non è in casa lei non parla mai a voce bassa e con lo sguardo rivolto al pavimento. Appare così sicura di sé. Sembra davvero felice.

Ogni tanto, se Severus ride agitando le mani perché gli piace vedere il liquido sparire nel nulla, lei lo stringe più forte e pare che stia di nuovo per piangere, ma invece gli occhi le si fanno lucidi e brillanti di una strana allegria febbrile e le scappa un nuovo sorriso. Può perfino succedere che, eleggendolo a suo cavaliere, Eileen accenni qualche incoerente passo di danza.

Poi lo mette giù e gli fa l’occhiolino.

“Ora rimettiamo tutto a posto, prima che torni tuo padre. Lui non deve sapere che abbiamo giocato con le pozioni. E noi non glielo diremo, vero, Severus? Lo sappiamo solo io e te...”

E poi magari quasi ridacchia mentre sventola il legnetto per aria, pronunciando parole strane, tutta agitata e con le guance rosse come se fosse stata seduta per ore vicino a un camino.

Ci sono anche le occasioni in cui Tobias torna prima che tutto sia stato rimesso a posto, quando ancora l’odore pungente delle uova marce e quello molto più vago di altri ingredienti aleggiano nell’aria della stanza.

Allora è orribile, ancora più spaventoso del solito, e Severus non riesce a smettere di piangere finché lui non finisce di gridare e di agitare le braccia, ma di solito per fortuna non succede.

Di norma ogni olezzo svanisce, la condensa sui vetri scompare del tutto, la pentola delle pozioni torna al suo posto in fondo a un pensile e rimangono solo il sorriso di Eileen e la complicità che li lega.

Severus nemmeno sa cosa sia, ma anche lui la sente ed è felice se lei lo prende di nuovo in braccio.

Pur se in quel preciso istante la magia e la serenità stanno per lasciare ancora una volta il tetro appartamento di Spinner’S End, anche se Tobias presto sarà di ritorno, ci sono attimi come quello, in cui Severus vuole solo stringere il collo di sua madre e premere una guancia sulla sua, anche se i capelli di Eileen gli fanno il solletico.

E quando finalmente può farlo, lo sente ancora, o magari è solo la sua immaginazione: quell’odore cattivo ma bello di cose morte e di orgoglio.

Di sotterfugi e di speranze mai del tutto sopite.

L’odore di uova marce, il profumo penetrante della gioia segreta di sua madre.

 

*

 

Severus non usa mai la cucina, quando è a Spinner’s End durante le vacanze estive.

Se potesse non tornerebbe nemmeno in quel buco dimenticato da Dio. Neanche le modifiche apportate con la magia e gli alti scaffali carichi di libri che coprono il grigio decadente delle quattro pareti del soggiorno sono mai bastati a farglielo percepire come un luogo meno alieno, odioso e intriso di brutti ricordi.

Com’è naturale, il fatto che non usi mai la cucina non significa che non mangi, anche se è una vita che ingurgita il cibo senza sentirne il sapore, solo per mera sopravvivenza. Sul suo palato, ogni cosa ha il gusto stantio e asciutto della cenere ormai raffreddata.

Comunque se non entra in quella stanza da secoli è solo perché per quel che lo riguarda è molto più comodo il fornelletto che ha piazzato in una delle due camere da letto. Quella vuota davanti alla sua.

Ma quando, un paio d’ore fa, si è accorto di avere un ospite indesiderato, non ha avuto scelta. Non intendeva lasciare che uno stupido topo rosicchiasse tutti i suoi libri. Sono l’unica cosa decente che abbia valore nel mezzo di quello squallore