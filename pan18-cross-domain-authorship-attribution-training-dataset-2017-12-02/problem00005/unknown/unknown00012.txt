i suoi genitori e di come entrambi accettino la sua natura anche se è tanto diversa dalla loro.

Gli Evans si amano, e amano le loro bambine. Hanno cura di loro in ogni modo possibile. Hanno una bella casa, si sorridono, non urlano mai e da loro tutto è sempre pulito e in ordine.

Nessuno di loro odora mai di uova marce o di muffa e nessuno piange mai accucciato in un angolo.

Lily e i suoi sono l’esatto contrario della sua famiglia. Qualche volta è davvero difficile non invidiarli tanto da starci male e sentire perfino un po’ di nausea.

Ora, comunque, la sensazione di tepore che gli deriva dalla protettività di Lily è più forte di qualunque altra cosa. É tanto piacevole da scacciare le brutte idee che a volte lo assalgono quando rimugina su suo padre.

E poi, prima che possa riflettere ancora – e Severus è uno che pensa già molto – Lily rotola su se stessa, fermandosi a pancia in giù, e lo inchioda con due occhi verdi aperti come cieli senza orizzonte. Da quel momento è la sua di prospettiva a capovolgersi di colpo. O se non altro l’impressione è quella che il cuore, lo stomaco e il cervello abbiano appena compiuto una perfetta capriola e si siano fermati sottosopra.

“Tuo padre non capisce niente!” dichiara lei, scuotendo il capo con tanto vigore che le fiamme dei capelli paiono accenderle tutto il viso. “Le cose che m’insegni sono così belle. Sono fortissime! Prima di conoscerti non sapevo quasi nulla e un po’ mi facevo paura da sola, invece la magia è così divertente…”

È così serena e convinta che Severus non ha il coraggio di dirle che lui a volte ha ancora paura di se stesso e che questa è l’unica cosa che gli impedisce di odiare del tutto suo padre.

“Però” sbuffa Lily, all’improvviso un po’ contrariata, “vorrei andare a Hogwarts domani… ci pensi, fare tutti quegli incantesimi senza preoccuparsi se è proibito oppure no, e magari volare su un manico di scopa… invece dobbiamo aspettare ancora due anni. È un sacco di tempo!”

Questa volta Severus le sorride davvero. È che la capisce. Sente la stessa ansia e sa cosa si prova. Però non vuole vederla abbattuta.

“Passeranno in fretta” le assicura. “Vedrai. T’insegnerò tutto quello che mi ha insegnato la mamma, così quando andremo a Hogwarts saremo i più bravi del nostro anno e tutti ci invidieranno”.

In realtà lo sa che non le importa così tanto di superare gli altri e sa anche di averle mentito, perché non può insegnarle proprio tutto quello che ha appreso da Eileen. Ci sono cose che, conoscendola, Lily non vorrebbe imparare per nessun motivo al mondo e che la disgusterebbero e probabilmente le farebbero dire che non lo vuole più come amico.

Ma va bene anche così, perché finché sono insieme lui può anche scordarseli certi incantesimi. Non ha proprio voglia di usarli, anche se forse non lo impressionano tanto come dovrebbero.

Lily annuisce alla sua promessa e si sporge il più possibile sul materasso allungando un braccio fino a sfiorargli una spalla con la mano.

“Grazie, Severus.” È così entusiasta che perfino le sue dita gli trasmettono una sorta di piacevolissima scossa. “Forse è vero che due anni non sono tanti. L’importante è che ci andrò con te”.

Sono solo poche parole, ma bastano perché lui si ricordi che per la prima volta sono soli nella stanza di Lily e, anche se Severus non ha idea del perché, la cosa, oltre ad imbarazzarlo, lo turba al punto da farlo arrossire.

E poi, proprio in quel momento, la voce stridula di Petunia lo salva, risuonando su per le scale: “Siamo tornati!”

La signora Evans fa capolino dalla porta giusto un attimo dopo, con la figlia minore al fianco.

Li saluta con gentilezza, s’informa con cortesia su Eileen, come fa sempre, e sparisce di nuovo, annunciando che tornerà con il tè e due fette di torta.

Petunia invece rimane sull’uscio, inalberando un’espressione allo stesso tempo timorosa e schifata.

Ma lui non riesce a detestarla come al solito nemmeno quando la bambina, prima di fuggir via, sibila alla sorella: “Se stai sempre a chiacchierare con questo rospo prima o poi diventi una rana!”

Normalmente le farebbe rimangiare ogni singola sillaba, a costo di litigare con Lily, ma al momento non riesce a volergliene.

Petunia l’ha appena soccorso, anche se senza volerlo.

Severus chiude gli occhi, lasciando aperte solo due fessure appena sufficienti a tingere comunque il mondo del rosso dei capelli di Lily e si rilassa un poco, aspettando l’arrivo del tè.

*

La prima cosa che Severus nota è che hanno costruito un nuovo palazzo, giusto dall’altro lato della strada.

Uno di quei grossi casermoni tutto cemento che sembrano alveari, all’incirca come quello in cui, poco distante, lui possiede ancora l’appartamento dei suoi genitori. La casa in cui, che gli piaccia o meno, vive sempre durante l’estate.

Per fortuna anche se la scuola finisce a giugno gli insegnanti devono sempre trattenersi al castello per almeno una settimana, di modo da sbrigare le ultime formalità didattiche e,