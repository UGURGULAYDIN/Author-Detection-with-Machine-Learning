che, con più o meno forza, ha sempre avvolto Silente, anche solo per il fatto che il suo studio è sempre stato un formidabile nascondiglio di caramelle, cioccolato e affini.

Severus dubita che gli studenti sappiano del vezzo segreto di Albus di tenere una scorta sempre ben rifornita dei suoi dolciumi preferiti.

È più probabile che solo lui, Minerva e i ritratti dei Presidi del passato siano al corrente del fatto che Silente ha un conto aperto da Mielandia e che non è difficile scovare un bottino di Api Frizzole nei suoi cassetti o un sacchetto di Pallini Acidi dietro qualcuno dei libri che ingombrano i tanti scaffali della sua libreria.

Gli torna in mente la volta che il vecchio è stato addirittura così irriverente da usare il Pensatoio come ciotola per conservare le Cioccorane.

È impossibile non ricordare l’aria di profondo, mal celato divertimento che gli ha illuminato il viso quando gliel’ha porto per offrirgliene una.

Merlino! Esiste al mondo qualcosa di davvero sacro per i Grifondoro? E come si può odiare Albus tanto quanto lui a volte vorrebbe essere capace di fare?

“Non ho nessuna intenzione di smettere di provarci” e mentre lo dice sa che è vero e che non vuole pensare a cosa accadrebbe se invece dovesse fallire. “Rassegnati tu, Albus. Cercherò una cura fino all’ultimo. Non conto di darti anche questa soddisfazione”.

Il Preside sospira di nuovo e a Severus viene quasi voglia di urlare, perché se c’è una cosa che proprio non sopporta è la compassione. Non crede che resisterebbe a leggerla adesso nell’azzurro di quelle iridi stanche.

Invece, come spesso accade, Silente lo spiazza.

“Comunque, quando verrà il momento farai ciò che è giusto e ciò che devi. Non ne dubito. E poi, Severus, non dirmi che non hai mai desiderato farlo…”

Maledetto vecchio! Certo che l’ha desiderato. All’inizio, ad esempio, e poi anche di recente proprio quando Albus gli ha chiesto di ucciderlo, o quando gli ha detto che Harry Potter è sempre stato solo una pedina destinata alla morte e allevata apposta per essere piazzata sull’altare ed essere scannata nell’attimo più propizio.

In certi momenti ha sognato di spegnere la vita di Albus Silente con tutto se stesso. Ma non l’ha mai desiderato davvero.

È quest’ultima sicurezza che gli lampeggia minacciosa e sanguigna nello sguardo e il Preside deve notarla, perché sorride, questa volta senza traccia d’indulgenza, di compassione e neppure di divertita e bonaria presa in giro.

Gli batte la mano sana su un ginocchio e poi chiude gli occhi, il volto più che mai disteso.

“Finisci di medicarmi, ragazzo, non voglio che tu stia alzato tutta la notte. Hai bisogno di riposare tanto quanto me e nell’ultimo periodo ti stai facendo in quattro”.

Quella dolcezza per nulla artefatta è l’ultima stilettata nel cuore di Severus, ma è anche ciò che gli permette di ricomporsi una volta per tutte e ricominciare a curare la mano ferita del suo unico amico e mentore.

Eppure, quando dopo aver concluso il suo compito si alza, pronto a conservare la boccetta dell’unguento in una delle tante tasche del mantello, prima di farlo svanire dietro il sigillo del tappo inala un ultimo, lungo respiro di quell’aroma tanto simile all’aceto.

Ne è quasi certo: quello è l’odore che gli riempirà il cuore e le narici il giorno in cui dovrà puntare la bacchetta dritta contro il petto di Silente.

Chissà se poi gli rimarrà cucito addosso?

 

*

 

Ha creduto davvero che il peggio fosse passato un momento fa, quando Minerva ha pronunciato la parola d’ordine facendo scattare il meccanismo del pesante gargoyle di pietra che da sempre veglia sullo studio dei Presidi di Hogwarts.

Severus ha pensato che nulla potesse essere più acuminato e rovente dello sguardo della maga che ha trafitto il suo fino ad un attimo fa.

Ha letto un tale miscuglio di sofferenza, delusione, rancore e disprezzo in quegli occhi, di solito tanto gentili quanto severi, che si è dovuto sforzare oltre ogni limite per continuare a mostrarsi sprezzante e tronfio, anziché chinare il capo come avrebbe voluto e lasciar crollare la sua preziosissima e intollerabile maschera.

Certo doveva aspettarselo, ma il dolore e il biasimo di Minerva non sono una di quelle cose sulle quali riesce a mentirsi, fingendo di provare per gli altri la riprovazione che in realtà riserva soprattutto a se stesso.

L’odio di Minerva è più corrosivo di quanto avesse temuto e di quanto avesse creduto di poter sopportare.

Eppure, nemmeno quello è il vero abisso. Non ancora.

Appena la scala smette di ruotare, depositandolo davanti all’uscio dello studio, Severus s’accorge di essere appena sprofondato ancora più in basso.

È già un gradino oltre le ferite che la McGranitt gli ha appena inferto.

Solo che ora che lei se n’è andata, se non altro, può concedersi di tenere la testa bassa e lo sguardo incollato al pavimento, almeno per il tempo necessario a prendere fiato.

Non riesce proprio a convincersi che da oggi in poi dovrà entrare in quella stanza ogni giorno e mostrarsi padrone d’uno scranno e d’una carica che non gli spettano. Lo disgusta profondamente vederle disonorate e gli è stato chiesto di usurparle in una macabra farsa,