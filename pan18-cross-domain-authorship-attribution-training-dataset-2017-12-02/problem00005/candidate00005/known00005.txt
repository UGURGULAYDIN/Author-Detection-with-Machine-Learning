saresti… Jugo…. E tu…».

«Jugram» la interrompe educatamente il biondo, lanciando la prima occhiata di vera e profonda indignazione in direzione del suo ragazzo.

«Jugram Haschwalth è il mio nome completo. Jugo è un deprecabile diminutivo che il qui presente Ba…».

«Bazz-B! Solo. Bazz. B. È questo il mio nome» interviene il ragazzo e copre con una mano la sua bocca, interrompendo bruscamente la conversazione, guadagnandosi la più letale delle occhiate da parte di un paio di freddi occhi verdi.

«Io sono Rukia Kuchiki».

Jugram annuisce alla sua presentazione, mentre Bazz sembra molto più curioso di conoscere prima di subito il nome del suo migliore amico.

«Renji Abarai».

Renji è laconico quanto assorto nel contemplare la gallina – no, si chiama Bazz-B, ha un nome con cui può finalmente chiamarlo ed evitare figuracce – che gli sta di fronte e che non si lascia scappare la sua seconda occasione per attaccare bottone.

«E così è la vostra prima volta a La Route du Rock, eh?» esordisce Bazz-B ed è drammaticamente ovvio che stia infarcendo il suo discorso di doppi sensi, tanto che sia Renji sia Rukia piegano un labbro in una smorfia quasi all’unisono ma è il primo a rispondere per entrambi.

«Beh, sì. Ci piace la musica rock ma non siamo tutti così pieni di grana da poterci permettere un viaggio in Europa ogni volta che ci viene la voglia».

Renji si raddrizza contro la sedia, il bordo dello schienale che gli sega le scapole e solleva la testa in una mossa sfrontata: il dodicenne impacciato che è in lui se ne torna a dormire, ora che stabilire chi è o no un novellino in fatto di gusti musicali diventa una vera questione di principio.

Bazz non è ancora sicuro se quella nota aspra nella voce roca dell’altro gli piaccia o meno ma si sta divertendo a punzecchiare l’interessante semi-sconosciuto che ha inizialmente attirato le sue attenzioni per semplici motivi di estetica.

«Oh, andiamo, io e Jugo non siamo mica due figli di papà! Ok, Jugo ha l’aspetto da spietato manager in carriera» se la ride lui e lo sguardo dei presenti cade sul tailleur rigorosamente bianco e su quella che è una valigetta di pelle stretta dalle dita lunghe e pallide di Haschwalth.

«Ma ci siamo sudati ogni yen per comprarci un biglietto alla Route dal 2006 a questa parte. Adoro il rock e Jugo… Jugo finge che non gli faccia troppo schifo. In cambio io gli faccio compagnia, quando mi trascina a vedere quegli interminabili concerti di musica classica!».

«Musica da camera» lo corregge Haschwalth, anche se il tono della sua voce vira più nella direzione di «incolto animale, quante volte dovrò ripetertelo» che in quella dell’educata precisazione, tanto che Bazz-B comprende perfettamente l’antifona e si rivolge a lui con indignazione.

«Ehi, dai, non puoi pretendere che mi ricordi di qualcosa che farebbe addormentare qualsiasi essere umano normal…».

«Qualche preferenza o ami indifferentemente qualsiasi combinazione?» lo interrompe Rukia, la voce bassa e stentorea, guadagnandosi un’occhiata incredula da parte di Bazz-B e una leggermente sollevata da parte di Haschwalth.

«Non ho specifiche preferenze ma se devo compilare una classifica personale, direi che il trio di pianoforte si guadagna sicuramente le prime posizioni. Haydn e Schumann, soprattutto».

La cadenza di Haschwalth dà un’impressione di lentezza che non è per nulla legata all’incapacità di formulare frasi complesse in quella che è soltanto la sua lingua d’adozione. Sembra piuttosto deciso a scegliere con cura ogni termine che usa, prima di formulare un pensiero di senso comune, una ricercatezza che diventa particolarmente efficace, quando si tratta di comunicare impressioni più elaborate.

«Oh… anch’io preferisco il pianoforte ma il mio primo amore resta sempre Mozart» risponde prontamente Rukia, posando il suo libro sulle ginocchia e sporgendosi appena nella direzione del suo interlocutore, che le sta di fronte ancora in piedi.

«Che sonate?».

«Da non crederci. Allora c’è qualcun altro che ha meno di sessant’anni e apprezza quella roba!» sbotta Bazz-B, allargando le braccia con fare incredulo.

«In effetti è la prima volta che vedo Rukia parlare di Mozart e tutta quella gente lì con qualcuno della nostra età…» ammette Renji, condividendo la sensazione di essere stati appena messi entrambi da parte in quella discussione.

«Aggiungici che è anche la prima volta che incontri una persona interessante come il sottoscritto».

Renji trova il comportamento di Bazz-B a dir poco irritante. E quel genere di scambio salace e abrasivo di battute lo diverte, in un modo che trova incoerente, ma non può fare a meno di sporgersi verso l’alto, i palmi premuti contro le ginocchia, e ribattere immediatamente.

«Avresti ragione, se non fossi mai uscito di casa in vita mia, però».

Anche Bazz-B ghigna, un’espressione urtata che gli incurva gli angoli della bocca, e si appresta a rispondergli per le rime.



« I passeggeri del volo JL 46 sono pregati di recarsi al Gate K23 per effettuare le procedure di imbarco».

La voce monotona dell’annunciatore spegne sul nascere qualsivoglia tentativo del ragazzo dai capelli rosa di ribattere ma non gli impedisce