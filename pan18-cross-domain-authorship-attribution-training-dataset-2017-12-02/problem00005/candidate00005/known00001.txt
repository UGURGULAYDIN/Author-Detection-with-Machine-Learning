alla mente almeno un importante frammento che lo aiutasse a risolvere il mistero.

Quella figura timida e impacciata e quella voce che lo ringraziava e lui che non riusciva a ricordare il nome della ragazza…

Ma certo! L’aveva incontrata a casa di Shinra, quella volta che si era trascinato fino a casa sua sanguinando peggio di un tonno sventrato e con due proiettili in corpo. E prima ancora… Sì, gli pareva che fosse in compagnia di Celty quando lo aveva ringraziato per averla salvata per due volte, peccato che non riuscisse a riportare alla mente l’altra circostanza in cui l’aveva incontrata né in che modo l’avesse aiutata.

Gli sarebbe bastato chiedere delucidazioni alla Dullahan, peccato che lui non fosse al corrente del fatto che l’amica conoscesse non solo la ragazzina che aveva di fronte ma anche le due famose situazioni di pericolo da cui l’aveva tratta in salvo. Era al corrente di molti particolari a proposito di Anri Sonohara, alcuni dei quali era meglio non rivelare a Shizuo, un po’ perché la ragazza preferiva restassero un segreto e un po’ perché non credeva avrebbe preso con molto spirito la notizia che il famoso Laceratore era proprio lei.

D’altronde, se la studentessa si trovava lì, era per ben altri motivi. Aveva chiesto alla fata, con molta ritrosia e parecchie esitazioni, la possibilità di incontrare Shizuo almeno una volta per offrirgli una seppur simbolica ricompensa per quello che aveva fatto per lei. Ora che le agitazioni e le rivolte per le strade di Ikebukuro si erano calmate, aveva avuto abbastanza tempo per riflettere a mente fredda e le sembrava di avere una parte di responsabilità nei suoi guai, soprattutto per quello che concerneva Saika e le sue figlie. Aveva già avuto la possibilità di parlare e scusarsi con Celty ma ben altra cosa era avvicinare l’uomo più forte di Ikebukuro senza rischiare di provocare la sua fin troppo facile collera.

In quel momento, però, Shizuo Heiwajima sembrava tutto fuorché incollerito. Era solamente parecchio spaesato e continuava a fissare la cioccolata fra le sue mani come se dovesse fare un balzo e scappar via da un istante all’altro. Di una cosa si rendeva conto persino lui: memoria o non memoria, almeno uno sforzo per dimostrare la sua gratitudine per un pensiero tanto inaspettato doveva farlo.

Il ragazzo si grattò distrattamente la guancia con l’indice e il medio uniti, cercando di formulare una frase qualsiasi che suonasse abbastanza intelligente. Dannazione, non ci sapeva fare in quel genere di cose! Era ormai uscito dall’adolescenza da un po’, neanche credeva più di essere in tempo per ritrovarsi davanti a una ragazza che faceva un regalo proprio a lui, Shizuo Heiwajima, famoso per il suo “lancio del distributore” e il suo pessimo carattere. Non era certamente il soggetto ideale per l’ammirazione di qualche romantica liceale.

Eppure restava il fatto che quella ragazza era ancora lì e aspettava una risposta, per quanto scontata potesse essere.

«Sì, ecco…» borbottò alla fine il biondo, portandosi una mano al mento e tormentandoselo pensosamente.

Com’era che si chiamava quella tipa? An… Anko, forse? Anko Sono… Sono-qualche-cosa…?

Sollevò lo sguardo e scorse qualcosa alle spalle della studentessa, qualcosa che stava per salvarlo da quella situazione spinosa a dir poco.

[Si chiama “Anri Sonohara”, sciocco!] erano le lettere che apparivano sullo schermo illuminato di un palmare a lui ben noto, retto da una Celty che scuoteva la testa con una certa rassegnazione, fin troppo abituata al comportamento scapestrato dell’amico.

«Sì, insomma, grazie per la cioccolata…» esordì alla fine Shizuo, schiarendosi la voce e sollevando il pacchetto per sottolineare le sue parole.

«Sei stata molto… uhm… gentile…» proseguì, lanciando un’altra occhiata di sottecchi allo schermo verdastro del palmare.

«… Anri Sonohara, sci… Eh, sì, insomma, non dovevi disturbarti!» borbottò a disagio, riprendendosi dalla lettura pedissequa di quel suggerimento prima che fosse troppo tardi.

«Nessun disturbo!» negò la ragazzina, scuotendo la testa mentre i corti capelli neri le frustavano le guance. «Anzi, ti ho importunato anche troppo. Grazie ancora e… beh… io vado, non vorrei dare altro fastidio…».

Anri si voltò, rivolgendo un rapido cenno di ringraziamento alla Dullahan, mentre il ragazzo aggrottava le sopracciglia, nel tentativo di intervenire e risponderle che tutte quelle formalità erano assurdamente inutili ma ebbe appena il tempo di vedersi rivolgere uno sguardo da parte della ragazza prima che girasse sui tacchi e si allontanasse oltre la fontana che campeggiava al centro del parco.

Shizuo se ne rimase a bocca aperta, mentre ogni genere di obiezione evaporava via. Fino a quel momento Anri Sonohara aveva accuratamente evitato di guardarlo in viso e l’unico sguardo che gli aveva rivolto alla fine aveva avuto qualcosa di decisamente adorante. Un osservatore malizioso avrebbe potuto avanzare l’insinuazione che l’espressione corrente del biondo, in risposta a quell’occhiata gentile, fosse stata imbarazzata a dir poco ma non c’erano in giro persone abbastanza ardite da tentare una simile impresa senza rischiare di ritrovarsi con l’osso del collo spezzato.

A parte la Dullahan, che aveva osservato l’impacciato scambio di battute fra i due ragazzi senza intervenire finché non aveva visto la studentessa salutarli e