affetto per così tanti anni, che non può diventare improvvisamente avido soltanto perché Rufy lo ha stritolato in abbracci così totali da saziarlo per una vita intera eppure lasciarlo ancora più affamato, appena si allontana.

Si sente quasi come lui, sempre pronto a fagocitare qualsiasi cibo gli capiti davanti, nonostante abbia appena terminato un lauto pasto.

«Birobiro~ Birobiro~ Birobiro~» il trillo imperioso del lumacofono speciale che siede sulla sua scrivania lo strappa a quelle riflessioni solitarie, mentre a fissarlo sono gli occhi nocciola e penetranti dell’archeologa della ciurma di Cappello di Paglia.

«Salve a te, Antiquaria» esclama, accettando la chiamata, mentre la sua voce roca prende una sfumatura sarcastica, decisamente in contrasto con i problemi che lo assillano e lo fanno assomigliare ben poco al sanguinario Capitano pirata che i mari tanto temono.

«Buonasera, Capitan Tenebroso, un uccellino qualche giorno fa ci ha portato tue nuove» replica Robin e la sua voce calda e bassa si diffonde nella cabina, mentre Law si sistema comodamente contro lo schienale della sedia. È rilassante avere a che fare con uno dei due soli membri sani di mente di quella ciurma di pazzi spostati. Certo, lui non avrebbe mai preso due donne fra i suoi ma non è una questione di maschilismo.

Non mette in dubbio le loro doti, è piuttosto stato il frutto di una sua falsa convinzione: ha creduto per anni di doversi dedicare a una sola e unica causa e che nulla avrebbe dovuto distrarlo dal suo obiettivo, tantomeno qualche sciocca tresca amorosa. Ha sempre cercato di sprecare meno tempo possibile a impelagarsi in un lato dell’esistenza che gli è sempre sembrato francamente superfluo, almeno alla luce dell’accecante ossessione di una morte crudele che aveva infestato tutte le sue notti, persino quando le intemperanze dell’adolescenza avrebbero potuto renderlo più irragionevole.

E forse era stato anche il timore di legarsi, in maniera esasperata, a qualcun altro che avrebbe potuto lasciarlo troppo presto, nonostante tutti gli sforzi che avesse potuto fare per proteggerlo, a convincerlo a proseguire per quella strada solitaria. Non aveva mai incluso membri femminili nella sua ciurma anche per quel motivo: credeva così di aver eliminato ogni fonte possibile di tentazione dalla sua vita.

E adesso eccolo lì, a subire il fascino proprio da chi meno si aspetta, un uomo e pure completamente spostato, il suo opposto in parecchi rispetti. A cominciare dalla sua pericolosa tendenza a ricoprire d’affetto chiunque consideri suo amico.

«Oh, avete letto il giornale di un paio di giorni fa» sussurra al ricevitore, lusingato da quell’accenno. Ebbene sì, aspettare che arrivassero i giornalisti era forse stata una mossa un po’ azzardata ma il messaggio, a quanto pareva, era giunto ai destinatari giusti.

«È stato Rufy a far vedere la notizia a tutti, non smetteva un solo istante di parlare di te».

Law non può sentirla ma immagina il sorriso enigmatico che si sta allargando sul suo volto e si scopre, prima ancora di rendersi conto che l’archeologa lo sta attirando in un’astuta e sottilissima trappola.

«Davvero? Avrei voluto vederlo» esordisce, mentre un sorrisetto a dir poco ebete gli solleva gli angoli della bocca, e la sua voce si corrompe di una nota dolciastra che non sfugge all’orecchio attento di Robin.

«E cos’ha detto, quando mi ha visto?» domanda, avido di notizie, ma l’archeologa si fa attendere, tenendolo sadicamente sulla corda, tanto che Law comincia a chiedersi se abbia fatto bene a sbilanciarsi tanto con quella domanda.

«Era al settimo cielo! Sorrideva molto e ha detto che gli è persino tornata la fame, dopo aver visto la tua foto».

Law per poco non si cappotta giù dalla sedia assieme al lumacofono, quando Robin pronuncia quelle parole. Prima ancora che possa rendersene conto, sta già borbottando un preoccupatissimo: «Tornare la fame? Perché, Cappellaio non mangia?!».

Pessima mossa.

Il lumacofono gli sorride, beffardo, e gli sussurra con voce flautata frasi che lo riempiono dei sogni più sfrenati, dannazione alla sua fantasia: «Dice che da quando vi siete separati, non mangia più con molto gusto. La tua mancanza… gli crea un vuoto dentro, cito le sue parole esatte. Spero che l’inappetenza non abbia colpito anche te?» insinua l’archeologa e Law ringrazia il cielo che non possa vedere la sua espressione basita, prima di ricordarsi che il lumacofono che le ha dato, dall’altra parte del mare, starà rivolgendole la stessa smorfia sconvolta.

Dannazione, deve pensare in fretta.

«Umpf! Non sono mai stato un gran mangione» glissa, mascherando il suo imbarazzo con un colpo di tosse, e poi cerca di cambiare discorso: «Ho visto che anche voi vi siete dati da fare per finire sui giornali».

Law agita il giornale tagliuzzato che ha ancora sotto mano ma figurarsi se l’archeologa si lascia impressionare per così poco. Il lumacofono continua a fissarlo con quegli inquietanti e grandissimi occhi nocciola, che sembrano scavargli dentro e leggere oltre tutte le mezze verità che sta tentando di propinarle.

«Rufy era molto carico, ieri mattina, ha detto perfino che doveva assolutamente farsi fotografare per dimostrarti che sapeva mettersi in posa meglio di te».

Se le parole di Nico Robin fossero frecce, in questo momento gli starebbero