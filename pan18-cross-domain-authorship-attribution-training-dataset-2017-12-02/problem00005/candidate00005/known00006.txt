fratello e non lo è mai davvero stato.

«Non mi importa nulla di Frigga! Né della tua Jane! Tutto ciò che voglio è vedere la tua testa e quella di Odino rotolare nella polvere ai miei piedi!».

Scoppia in una risata metallica e crudele, che gli fa scrollare le spalle e lo fa piegare in due, una mano sulla pancia e lo sguardo fisso sul volto di suo fratello, i bei lineamenti accartocciati dal terrore e dall’incredulità.

«Loki, che cosa…».

«Vedi, Thor, tu non sei esattamente il candidato ideale a elaborare complicati piani per attirare il nemico in trappola. Tu lo stani, lo affronti a viso aperto ma non sai ingannarlo. Oh, ammetto che il modo in cui mi hai buttato giù da quella navetta poco fa mi ha stupito…» esordisce, beandosi del sospetto con cui il dio del Tuono lo osserva, e della paura che innerva la sua postura tesa e guardinga. È così vulnerabile, ora che ha disperatamente bisogno del suo aiuto, che Loki non può fare a meno di prendersi il suo tempo per gustarsi la sensazione dolcissima di sentirsi più forte di lui, per un breve ed effimero istante.

«… ma non hai la stoffa del tessitore di trame, ti manca la pazienza del ragno e la sua perizia» continua, quasi in un sussurro soffocato dal vento e della polvere catramosa che tutto tocca e tutto sporca, e suona l’aria con le dita lunghe e sottili, a sottolineare come lui quelle qualità le possegga interamente.

«È per questo che dovremmo recitare una semplice ma efficace commediola, per convincerli che io ti ho tradito e sto consegnando loro la tua ragazza in cambio del privilegio di contribuire alla caduta di Asgard».

«E perché non dovrei credere che sia proprio questo il tuo scopo finale, Loki?» lo ferma all’improvviso, Thor, sperando che le manette che gli assicurano i polsi siano davvero efficaci, il dubbio che lo rende incerto sulla sua risoluzione nel chiedere aiuto, fra tutti, proprio a chi ha dimostrato di saper ingannare con più naturalezza di quanto riesca a respirare.

«Perché non uso i miei inganni per consegnare a qualcun altro ciò che mi spetta di diritto» commenta Loki laconico, gli occhi verdi che non sono mai sembrati tanto torbidi, e Thor avrebbe parecchie obiezioni da muovergli al proposito. Sa che suo fratello potrebbe usare eccome i suoi inganni per raggirare anche il nemico, offrendogli l’illusione di conquistare un potere che gli strapperebbe dalle mani qualche istante dopo. Ancora una volta, decide di correre il rischio e fidarsi e si limita ad annuire gravemente.

«Spiegami i dettagli» concede, il volto attraversato da un’ombra scura, mentre corruccia la fronte e si prepara ad ascoltare, concentrato a non lasciarsi sfuggire neanche una sfumatura della voce di Loki.

«Ci presenteremo dinnanzi a loro, pronti a combattere, e tu mi libererai da queste odiose manette. Sarà in quel momento che io approfitterò – mi correggo, fingerò di approfittare – della libertà appena riguadagnata per pugnalarti al fianco. Sarà tutta un’illusione, naturalmente, magia elementarissima».

Loki parla e la scena pare disegnarsi dinnanzi ai loro occhi a tinte vivaci e cupe, come il sangue purpureo che schizza fuori dall’ennesima ferita inflitta a tradimento. Lo sguardo verde del semidio si accende, concentratissimo a valutare ogni possibile risultato di quella messinscena, ogni imprevisto, mentre la sua mente corre veloce e imbastisce una tela sempre più complessa e non di tutti i fili che la compongono è dato sapere, a Thor.

«Tu cadrai a terra e io urlerò queste esatte parole» prosegue e sembra divertirsi un mondo, un sorriso feroce che traballa sulle sue labbra sottili e livide.

«Non mi importa nulla di Frigga!».

E per un attimo il dubbio si insinua nella mente di Loki, lo stesso dubbio che tormenta la mente dei suoi interlocutori, un filo lucente e bruciante di luce che infetta il suo giudizio. Loki dubita di se stesso più di quanto possa fare qualsiasi estraneo, dubita della falsità stessa delle sue parole ed è un’amara ironia che sia una sciocca pantomima destinata all’insuccesso – lo sa già che il piano di Thor non funzionerà come lui ingenuamente spera – a rivelare le corde più contorte e torbide del suo cuore con tanta sincerità.

Lui ha davvero accettato di seguire Thor fin su Svartalfheim anche per vendicare Frigga? È perfettamente conscio che la vendetta non la riporterà in vita, non è per un motivo tanto banale come ristabilire l’onore ferito di una famiglia a cui non è mai appartenuto, che ha accettato di lasciare una prigione a cui non ha alcuna intenzione di ritornare. È solo il desiderio di essere nuovamente libero ad averlo spinto fino a quel punto? Frigga, moglie di Odino, non conta davvero più nulla per lui? C’è, da qualche parte nel suo cuore, qualcosa che non sia rancore e rabbia e voglia di rivalsa?

«Né della tua Jane! Tutto ciò che voglio è vedere la tua testa e quella di Odino rotolare nella polvere ai miei piedi!» è molto più facile proclamare quell’intenzione, invece, e Loki ricaccia indietro i dubbi, mentre si impegna nella parte che sta interpretando, anche ora che suo fratello pende a malavoglia dalle sue labbra, costretto dalle circostanze a dipendere dai suoi meno che