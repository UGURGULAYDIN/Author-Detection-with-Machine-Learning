ritrovò a massaggiarsi la fronte quasi in lacrime.

«Ma io…».

«Non azzardarti più a dire una cosa del genere! Non solo perdi tempo a fare cioccolato ma ti senti anche in colpa!».

La ragazza la squadrò con uno sguardo severo, irritata dall’improvviso sminuirsi di Orihime dopo tutta la fatica che aveva fatto. Era un lato dell’amica che non sopportava, soprattutto quando la vedeva darsi tanta pena per lei. Come poteva anche solo sospettare che non avrebbe gradito uno qualunque dei suoi pensieri?

«Grazie» soggiunse all’improvviso, appoggiandole una mano sulla spalla e schioccandole un bacio lieve, lì dove poco prima l’aveva colpita.

Orihime sorrise imbarazzata, mentre le prime lacrime di dolore si asciugavano agli angoli degli occhi e afferrò la cartella, caduta in terra poco prima.

«Allora io va…».

«Ne avevi fatto anche un altro?» replicò Tatsuki con tono sorpreso, indicando un ciuffo di cellophane che spuntava al di fuori della borsa.

«Ah no… ecco… era solo… un’idea sciocca che mi era venuta in mente…» balbettò la ragazza, arrotolandosi nervosamente una lunga ciocca di capelli attorno alle dita.

«Orihime! San Valentino è la festa degli innamorati quindi tu sai cosa devi fare con quell’idea sciocca, non è vero?» la zittì l’amica, mettendosi le mani sui fianchi e lanciandole un’occhiata di rimprovero.

«Ma… ma a lui potrebbe non piacere…».

«Sciocchezze! Ichigo ammazzerebbe per un po’ di cioccolata!» la rassicurò, annuendo vigorosamente mentre le ciocche attorno alle dita di Orihime s’intrecciavano in onde nervose.

«Sì ma se poi…» replicò incerta la ragazza, non riuscendo a trovare un argomento abbastanza convincente che la esimesse dall’arduo compito di consegnare la cioccolata alla persona il cui semplice pensiero bastava a mandarla nel panico.

«Su, Orihime, march!» replicò con fare militaresco Tatsuki, sollevando un braccio e puntandolo davanti a sé.

«E non dimenticarti di chiamarmi per farmi sapere com’è andata!» aggiunse in un grido mentre Orihime si allontanava lungo il viale con l’aria decisamente tesa di una condannata a morte.

La ragazza dai capelli neri scosse il capo rassegnata: se avesse dovuto ascoltare il suo cuore, avrebbe preso l’amica a braccetto e l’avrebbe condotta personalmente di fronte a Ichigo, parlando persino al posto suo quando le parole avrebbero inevitabilmente rifiutato di uscire fuori dalla gola per l’imbarazzo pressante di quel momento. Invece si limitava a darle una delle sue energiche spinte, ogni volta, e guardarla camminare sulle sue gambe, magari incespicando qua e là ma senza fermarsi fino a che non avesse raggiunto la meta.

Essere felice era certamente il più grande regalo di San Valentino che avrebbe mai potuto farle.

Quarta shot, quarta coppia. Di amici, come nella prima shot e in questo caso si tratta dell'amicizia fra Chad e Ichigo, un altro dei rapporti di amicizia nel manga che, insieme a quello fra Tatsuki e Orihime, è secondo me uno dei più stretti e più belli. Molti tendono a dimenticare il povero Chad o a considerarlo - nel migliore dei casi - inutile o poco interessante. Spesso poi si tende persino a dimenticare quanto lui e Ichigo siano amici e sono contentissima che negli ultimi spoiler Kubo lo abbia ripreso in mano, mostrandoci quanto forte è il loro rapporto e quanto tutt'altro che "inutile" sia Sado. In Giappone i bastoncini di cioccolato che qui chiamiamo "mikado" si chiamano "pocky" (anche perché "mikado" è un appellativo dell'imperatore giapponese XD) e il verso della canzone che apre questa shot è "All the small things" dei Blink 182.



«Che significa che non hai pranzato?!».

Ichigo si alzò in piedi, le mani dietro la nuca, fissando l’amico come se avesse appena parlato in mandarino antico.

Chad si limitò ad annuire appena, prima di fissare il vuoto con aria concentrata nel tentativo di vagliare il giusto numero di parole da usare per spiegare la situazione corrente.

«… dovevo lavorare parecchio».

Ichigo sbuffò, allungando le mani verso l’alto mentre scuoteva decisamente la testa con fare rassegnato.

«Sì, Chad, ma così la perdi, la forza di lavorare! Qualcosa la devi pur mettere nello stomaco!» borbottò alla fine, dondolandosi sulle punte dei piedi. La sua affermazione venne accolta da un silenzio che solo lui avrebbe potuto definire “eloquente”. D’altronde Chad non era uno che sprecava parole solo per affermare ovvietà. Era una delle qualità che Ichigo più apprezzava in lui, lo faceva sentire assolutamente a suo agio. Non c’era bisogno di mettersi a spiegare situazioni e gesti scontati o semplicemente inesplicabili a parole. Diventava quasi imbarazzante, a quel punto, scoprirsi a corto di considerazioni ma con Chad non c’era il rischio di cadere in quella trappola.

Per questo quando si diresse verso il distributore automatico a pochi passi di distanza da loro e ne cavò fuori una merendina, lanciandola in direzione dell’amico, nessuno dei due parlò. Chad si limitò ad aprire il pacchetto e addentare il primo Pocky mentre Ichigo tornava a sedersi accanto a lui sul bordo del marciapiede.

Non c’era spazio per i «ma non dovevi», «consideralo un regalo», «dovrò ricambiare» e ipocrite