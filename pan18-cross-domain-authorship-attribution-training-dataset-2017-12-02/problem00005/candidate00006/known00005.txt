perché quel tipino esagitato in stivaletti a punta e rossetto allucinogeno è la prova vivente che si può eccome! Forse avresti dovuto farti rapire da un gallifreyano femmina e poi sperare che non cambiasse sesso o modo di pilotare tra una rincarnazione e l’altra. Invece hai scelto lui e ormai non puoi certo tornare indietro. O meglio se c’è qualcuno che può sempre tornare indietro quello sei proprio tu, ma in questo caso è… com’è che dicono gli umani? Un modo di dire? Beh, quello. Non è che puoi affermare che vorresti non averlo mai incontrato, anzi, siete una bella accoppiata voi due quando vi ci mettete. Siete unici e formidabili e ormai i soli della vostra specie, entrambi. Di solito vi capite a vicenda e tu sei appunto disposta a scusarlo per tutto. L’hai sempre saputo che lo saresti stata, fin dal primo istante in cui le sue dita si sono posate ammirate e un po’ esitanti sulla tua console ormai spenta da anni. Hai sentito che era tuo, che ti apparteneva e che era vero anche il contrario. Hai percepito che vi somigliavate e che eravate destinati a darvi forza a vicenda. Non è solo per il fatto che tu sei la sola casa che gli rimane e che lui è alla lettera la tua fonte primaria di energia, tanto che il giorno in cui avrà finito le rigenerazioni e morirà tu ti spegnerai definitivamente e, in pratica, morirai con lui. Non sarebbe poco, è ovvio, ma non è solo questo. E’ qualcosa che hai sentito e che sai per certo, anche se non conosci le parole per descriverla, qualcosa che provi fin dal primissimo giorno. Per questo gliela dai vinta così spesso, per questo non ti importa se ogni tanto ti smarrisce  –  non hai comunque mai avuto il minimo dubbio che potrebbe non tornare per riprenderti – o se in tutti questi anni ha consegnato le tue chiavi a un sacco di gente senza neppure chiederti il permesso e continuerà di sicuro a farlo. Del resto quelli che sceglie ti piacciono sempre tutti e in così tanti di loro, chi più chi meno, hai lasciato qualcosa di te o ce lo lascerai. E’ raro che quando lui decide qualcosa a te non stia bene, ed è difficile che tu sia davvero scontenta delle sue scelte. La norma è che vi andiate bene a vicenda. Inoltre lui dovrebbe esserti riconoscente per una marea di ragioni, non ultimo il fatto che lo lasci trastullare in pace con tutte le sue piccole e grandi vanità. Non soltanto quando fa il grand’uomo con più di nove secoli sulle spalle, ma anche quando si pavoneggia vantando le tue meraviglie come se fossero merito suo, e perfino quando gioca a fare il piccolo dandy imperioso e pretende che tu apra le tue due porte al semplice schioccare delle dita. Le stesse porte di cui non rammenta mai, mai, mai in che verso si aprono. Sul serio è così difficile ricordarlo? Davvero? Un millennio o giù di lì e ancora non sa distinguere lo spingere dal tirare! Imbecille! Per forza poi lo assecondi nei suoi schioccare di dita. La prima volta l’hai fatto perché sapevi che aveva appena subito una perdita enorme, una delle più gravose, anche se lui non se ne rendeva davvero conto. Volevi aiutarlo, come potevi, a non realizzarla subito, a non sentirne il peso, a non perdersi di nuovo nei soliti meandri di dubbi e rimorsi e insicurezza. Aveva già fin troppo vuoto dentro per una sola incarnazione e per i tuoi gusti. Qualcosa dovevi pur farla per essergli solidale. Volevi che si pensasse ancora capace di realizzare sogni e follie sue e altrui e, in fondo, ti pareva giusto così anche nei confronti della ragazza: di River o Melody o comunque altro sia mai stata chiamata o la chiameranno. Era un addio presente e futuro anche per te, alla fin fine, e nemmeno uno da poco, per quanto come tutte le cose che la riguardano fosse un po’ all’incontrario rispetto a quel che la norma per gli umani. Ma lei non è esattamente il più normale degli umani, in effetti, è diversa e unica perfino più di quanto non lo siano o lo siano stati tanti altri che lui ha incontrato. Perfino più di Rose che è riuscita a scorgere il vortice dentro di te e ad usarlo ed è sopravvissuta. River ti assomiglia un po’ più di tutti gli altri. La figlia del TARDIS la chiamavano e in un certo senso ancora la chiamano. E’ così che diventerà famosa, con questo soprannome e con quell’accusa ingiusta di assassinio che proprio non merita. Figlia. Tu con una figlia, che pensiero strano e un po’ triste. Strano in partenza e triste in divenire. Beh, forse è per quello che non ti sei mai stupita davvero di come poi lei imparerà a pilotarti. Comunque a lui il loro addio è valso quel vezzo dello schioccare delle dita e tu non ti sei lamentata più di tanto. Tra l’altro è meglio così che lasciarlo andare avanti ancora per qualche secolo con la sua irritante e stupida convinzione di dover spingere anziché tirare. Piuttosto quello che rinunciare senza motivo a chissà quante altre paia di poveri cardini. Che schiocchi pure le dita, se gli basta per sentirsi contento. Sono stupide