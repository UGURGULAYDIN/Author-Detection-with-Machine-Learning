bassi, poi andò a lavare la ciotola e il cucchiaio nel lavandino. Restò a dargli le spalle per un tempo indefinito, ma Leonard si accorse che stava per cedere. Da come teneva le spalle contratte, da come artigliava l'aria intorno ai fianchi come se volesse estrarre due immaginarie Colt dalle fondine, sapeva che non si sarebbe trattenuto ancora a lungo.
- Non puoi uscire e poi rientrare dalla mia vita a tuo piacimento.
Pronunciò queste parole con il solito tono saccente ed esasperante, proprio come se si stesse lamentando di un rubinetto che gocciola o di dettagli anacronistici in una pellicola. Solo che stavolta c'era in ballo molto di più, e Leonard non riuscì a sopportarlo.
- Oh, scusa se sono uscito dalla tua vita! Scusa se stavo per andare all'altro mondo... in effetti mi sono perforato l'appendice di proposito per fare un dispetto all'esimio dottor Cooper! Perché non cresci? Le persone si ammalano, ogni tanto, va bene? E nessuno ti ha chiesto di venirmi a trovare, di regalarmi fiori o libri o portarmi in bagno, ma potevi evitare di inscatolare tutta la mia roba come se fossi già morto e sepolto!
Sheldon si strinse le braccia al petto, quasi volesse proteggere quella sua corazza fatta di schemi e procedure e formule e assurde fobie. Finalmente lo guardò negli occhi, ammettendo la sua presenza, mentre l'angolo della bocca gli si alzava ritmicamente in un tic spasmodico. - Tu... stavi davvero per morire. Dovevo prepararmi all'idea, risistemare ogni particolare della mia vita perché avesse di nuovo un senso... anche senza di te.
Leonard era rimasto senza fiato. Un po' perché si stava pentendo di essersi arrabbiato con Sheldon, un po' perché gridare gli faceva davvero male, i punti tiravano.
- Ehi, per questo... sono fiero di te, te la sei cavata alla grande. Però, lo vedi, alla fine me la sono cavata anch'io, no? Siamo di nuovo qui, può tornare tutto come prima, meglio di prima. Sheldon, va tutto bene.
C'era ancora resistenza in quello sguardo, ancora paura e rancore infantile. Ma era sempre il suo migliore amico, ed era certo che prima o poi il loro rapporto avrebbe ripreso a funzionare.
- Ok, io vado a fare colazione da Penny, pensaci su.
Andò alla porta traballando un po', si sentiva debole e stranamente eccitato: - Ehi, comunque sia, è bello essere di nuovo a casa.Ce l'aveva fatta, già, ma solo ora si rendeva conto di quanto fosse stato fortunato. E anche se sapeva perfettamente che ripensarci non serviva a nulla, non poteva farne a meno. Da quella notte in cui il dolore l'aveva fatto precipitare nel buio soffocando anche quel grido che aveva appena iniziato ad articolare...
- Leonard, devi cercare di capirlo. Suo padre è morto d'infarto, e suo nonno e magari anche il suo bisnonno... è normale che si sia spaventato trovandoti svenuto in bagno.E poi c'era stato il risveglio dall'anestesia, il limbo in cui faticava a riconoscere i suoi stessi pensieri, rimuovendo a fatica la patina che li ricopriva, per poi scoprire che quell'immagine lustrata un attimo prima era già tornata ad offuscarsi. Per fortuna, anche il dolore era diventato opaco.
- Mi sono spaventata anch'io, sai. Non te l'ho detto, finora, ma ho avuto paura sul serio. Paura di perderti.E ancora giorni senza sapore né colore, solitudine, vergogna ed impotenza. Ma anche risate trattenute e occhiatacce delle infermiere, Barry e il racconto della sua spedizione alla conquista della graziosa dottoressa Winkle, Stuart e l'odore dei fumetti nuovi, e Penny, sempre lei, bellissima e sorridente, con gli occhi lucidi e le labbra profumate di frutta, a ripetergli quanto non vedesse l'ora di riaverlo con sé.Sheldon non c'era mai stato. Né una visita, né una parola, né un messaggio, niente.
- Ma devi credermi, è stato coraggioso. Io mi sono messa ad urlare, mentre lui aveva già chiamato l'ambulanza. Ha parlato con i paramedici e li ha persino aiutati a portare la barella giù per le scale, perché la signora Gunderson aveva lasciato la spazzatura fuori e c'è stato un po' di... beh, non importa. Sheldon è venuto in ospedale, eccome. Ha telefonato a tua madre ed è stato in sala d'aspetto con me finché non è venuto il chirurgo a parlarci. È stato solo dopo, che è crollato. Quando Raj l'ha riportato a casa perché dormisse un po'. Credo che sia stato allora: ha avuto il tempo per pensare al peggio, mentre era da solo, e ha tratto delle conclusioni che non avevano più nulla a che vedere con la realtà...
- È un fisico teorico, dopotutto, possiamo chiamarla deformazione professionale. Ma sai che ha listato a lutto la bandierina sul frigo? Cioè, è un segno d'affetto, dal suo punto di vista.
- Sicuro che puoi bere il latte di soia? - domandò Penny, senza staccare gli occhi dai suoi.
- Devo riabituarmi a mangiare di tutto. Niente thailandese e niente