Nux aprì gli occhi di colpo. Sopra di lui c’era solo il cielo terso e non sembrava per niente il cielo che pensava ci fosse nel Valhalla. Ogni tentativo di sollevarsi era inutile, un dolore lancinante gli percorse la schiena e così rimase a terra, senza fiato. Cosa era accaduto?

Si ricordava del passo montuoso, di Capable che saltava sull’altro veicolo in corsa, di Rictus Erectus che… oh, ecco cosa era successo. Era morto, dunque? Fiammante e cromato come un vero figlio di guerra? Un sorriso si allargò spontaneo sulle labbra, la bocca formò le parole. “Io vivo, io muoio, io vivo ancora”.

“Tu vivi e basta”.

Nux spalancò gli occhi per il terrore. Sacca di sangue entrò nel suo campo visivo, con in mano una borraccia che gli infilò a forza in bocca. Il giovane bevve avidamente ogni sorso di acqua cola, ma non appena l’altro lo lasciò andare, cercò nuovamente di sollevarsi, con maggior successo. “Sacca di sangue? Sei morto anche tu?”

“Proprio no” rispose Max, afferrando Nux da sotto il collo e sollevandolo. Il figlio di guerra gemette, una serie di lucine colorate esplosero nel campo visivo a causa del dolore lancinante, ma era gestibile, come sempre. L’altro lo lasciò subito andare. “Comunque il mio nome è Max”.

“Max” ripeté Nux, ancora confuso. “Cosa è successo?”

Max si alzò in piedi e scrutò l’orizzonte. La Cittadella si stagliava nel panorama desertico. “Immortan Joe è morto. Abbiamo riconquistato la Cittadella e io sono tornato indietro a prenderti. Sono tre giorni che viaggiamo, domani arriveremo a destinazione”. Probabilmente il discorso più lungo che avesse mai fatto da anni.

Guardandosi intorno, Nux scoprì che alle sue spalle c’era il V8 che i figli di guerra avevano confiscato a Max prima di trasformarlo nella sua sacca di sangue. Passò le dita sopra il metallo scrostato, provando una strana sensazione. Se non era morto, allora era inutile. Immortan Joe era morto, non aveva più una causa e si sentiva inutile. E lui non poteva vivere sapendo di essere inutile. Rivolse lo sguardo verso Max, che era rimasto in piedi e immobile a fissarlo. “Perché sei tornato a prendermi?”

“Perché era giusto che lo facessi”.

Nux capiva meglio Max quando stava zitto, ma comprendeva il sentimento. “Quindi ora sono tuo?”

La confusione attraversò i lineamenti induriti di Max. Non c’era chiarezza in quella affermazione, che poteva essere interpretata in qualsiasi modo. “Mio? Assolutamente no”.

“Allora posso venire con te?”

Max guardò ancora oltre l’orizzonte, verso la Cittadella, poi riportò lo sguardo sul figlio di guerra. “Sì”.

Anche quella era una risposta difficilmente interpretabile. Poteva significare fino alla Cittadella e poi ognuno per la sua strada, oppure… oppure lungo il deserto, fino a correre incontro a velocità massima a una morte cromata e fiammante. Il Valhalla era loro.

Nux si rimise in piedi dopo alcune ore. Le ferite non erano gravi, solo un dito rotto e qualche ferita che era stata subito curata da Max. Durante la collisione che lo aveva quasi ucciso le barriere di lamiera della blindocisterna avevano retto abbastanza da proteggerlo senza sfondargli il cranio. Durante la notte il loro viaggio era proseguito sulla sabbia del deserto. Nux sonnecchiava sul sedile del passeggero del V8, mentre Max guidava alla solita folle velocità. La notte era miglior momento per viaggiare, ma nascondeva anche insidie e pericoli che non potevano prevedere.

Si svegliò all’alba, alle porte della Cittadella. Erano quasi arrivati e Nux si levò di dosso il sonno in un attimo. Durante le pause dal sonno aveva riflettuto, fin troppo per uno come lui ed era giunto alla conclusione che se Max avesse deciso di abbandonare la Cittadella lo avrebbe seguito. Non era sicuro di poter rimanere lì. Dopotutto i figli di guerra non erano altro che l’estensione armata del braccio di Immortan Joe e non era affatto sicuro di come la sua presenza sarebbe stata accolta nel nuovo regno di Furiosa. Durante il viaggio Max gli aveva accennato con poche parole qual era la situazione attuale e per quanto Nux non vedesse l’ora di rivedere Capable e le altre donne, sentiva in qualche modo che Max meritava la propria fedeltà. Insomma, lo aveva salvato nonostante Nux e Slit lo avessero appeso a una vecchia auto da guerra rischiando la sua vita e succhiandogli tutto il sangue. Nux non riusciva a vedere il piano più grande, ma Max li aveva comunque salvati tutti senza ricevere quasi nulla in cambio. Il figlio di guerra sorrise nel buio. Avrebbe cambiato la situazione.

“Siamo arrivati”. La voce roca di Max lo riscosse dai suoi pensieri. “Cosa hai intenzione di fare?”

“Verrò con te, ovunque tu vada” rispose immediatamente l’altro, senza esitare.

Max si voltò a guardarlo. Dietro lo sguardo implacabile e duro c’era confusione. Perché quel moccioso avrebbe voluto andare con lui quando alla Cittadella c’era Capable pronto ad accoglierlo tra le braccia e tra le gambe? “Come vuoi”.

Come un cucciolo felice, Nux sorrise e si lasciò andare contro il sedile del V8.