approfitta della loro posizione per baciarlo ancora una volta, sulle labbra.

“Prenditi le tue responsabilità, Kazuya,” commenta soltanto, contro la sua bocca, e il ragazzo rotea gli occhi e sospira quando si separano.

“D’accordo, d’accordo, la smetto. Ma voglio lo stesso la rivincita.”

 

 

Che sia stato Youichi ad aiutare suo fratello ad addobbare l’appartamento è terribilmente evidente: non perché sia un disastro, o pieno di decorazioni esagerate, ma per la presenza di rametti di vischio ovunque. Ryousuke e il suo vecchio partner godono nel mettere in imbarazzo la gente, e nonostante Haruichi non sia più il ragazzino timido e chiuso che aveva seguito suo fratello alla Seido, tutt’altro, non è davvero a proprio agio nel baciare di continuo vecchi compagni delle superiori, o persone che ha visto di sfuggita all’università, o completi estranei. E sentirsi lo sguardo di Kazuya addosso, ogni volta che cade nella trappola, non lo aiuta a rilassarsi: giocano spesso con la loro stessa gelosia flirtando con ragazzi e ragazze che non conoscono fino ad avere una reazione dall’altro, ma non ci sono mai stati contatti anche vagamente intimi con quelle persone, e per entrambi i baci rientrano in quella categoria, anche se giocosi o accidentali.

Haruichi mentirebbe, comunque, se negasse di fissare a sua volta Kazuya quando è lui a finire sotto il vischio con qualcuno; l’unica differenza è che il suo sguardo si sposta poi su suo fratello e Youichi in occhiatacce gelide e omicide, quando il suo ragazzo si allontana dal ‘qualcuno’ di turno. Si assicurerà di persona che questa sia l’ultima volta che al vecchio partner di suo fratello venga un’idea così simpatica quando lui e Kazuya sono presenti.

 

 

C’è un piccolo buffet sul tavolo del salotto, ma Kazuya insiste per preparare qualcosina da mangiare per tutti; gli piace mettersi in mostra, tutti quelli che lo conoscono lo sanno, come sanno anche che le cose che cucina sono sempre deliziose, e Ryousuke gli lascia campo libero quando il ragazzo si appropria dei fornelli. Ha promesso che non esagererà, che preparerà solo qualche assaggino, e Haruichi ha deciso di controllarlo per essere sicuro che non si rimangi la sua parola.

“Non vedo l’ora di aprire i regali,” commenta mentre si siede sulla porzione di piano che l’altro non sta utilizzando, e Kazuya sghignazza e guarda per un attimo verso di lui con un sopracciglio sollevato: lo sta sfottendo, è evidente, e Haruichi gli dà un calcetto alle costole per ripicca. “Ehi, non prendermi in giro, so che lo stai aspettando anche tu,” continua, roteando gli occhi quando l’altro gli fa la linguaccia. “Maturo, Kazuya, molto maturo,” borbotta, arricciando il naso e colpendolo ancora una volta al costato.

“Sei troppo violento con me, marshmallow,” dice con un broncio, senza ricevere una risposta, e continua a cucinare cercando di non farsi ulteriormente distrarre dalla presenza dell’altro ragazzo. Haruichi è molto affezionato alle festività natalizie, fin da quando era un bambino a detta di suo fratello, ma è raro che mostri in pubblico il suo entusiasmo; per questo è stato sorpreso quando l’altro ha accettato la sua sfida nel parco, non è davvero da lui fare scene per strada o dove può comunque essere visto da qualcuno. Haruichi è un ragazzo particolare, pensa sghignazzando, ma è perfetto per lui così com’è.

 

 

La maggioranza dei compagni di corso di Ryousuke è andata via dopo aver mangiato gli stuzzichini preparati da Kazuya, e nell’appartamento sono rimasti quasi solamente i ragazzi della Seido: mancano in tanti, Haruichi è l’unico presente del suo anno, ma è comunque bello essere di nuovo con parte della loro vecchia squadra, come se questa fosse più una reunion che una festa di Natale. Tetsuya ha usato la sua influenza di capitano, ancora del tutto intatta, per costringere Youichi a disfarsi dei rametti di vischio che pendevano dal soffitto, e Haruichi si è mentalmente unito al suo ragazzo nell’abbracciare l’altro per ringraziarlo.

Hanno deciso qualche settimana prima di portare un regalo ciascuno, come quando erano alle superiori, e scambiarseli alla cieca, pescandone uno a testa dal mucchio; è sempre divertente trovarsi in mano cose ridicole e tentare di indovinare chi le ha portate, e Haruichi sta sghignazzando da quando il suo ragazzo l’ha fatto sedere tra le sue gambe all’idea della faccia della persona che riceverà il dono che ha scelto. È una cosa sinceramente ridicola, ed è tutta colpa dell’influenza di Kazuya se l’ha acquistata.

“Dobbiamo aver paura, marshmallow?” sussurra il diretto interessato al suo orecchio, curioso e sospettoso per il suo comportamento, e l’altro sghignazza più forte, incrociando le dita perché sia proprio Kazuya a pescare il suo pacchetto; sa già di non poter attribuire l’idea del dono al suo ragazzo, e nonostante trovi divertente la prospettiva di vedere l’espressione di Tetsuya, o di Youichi, o anche quella di Ryousuke, adorerebbe vedere Kazuya avvampare davanti al giocattolino che ha comprato a sua insaputa qualche giorno prima.

“Forse,” gli risponde, dedicandogli un sorriso innocente da sopra la spalla prima di allungarsi verso il mucchio di pacchetti al centro del