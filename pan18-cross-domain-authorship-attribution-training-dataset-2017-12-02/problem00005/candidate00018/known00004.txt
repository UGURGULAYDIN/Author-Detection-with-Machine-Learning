viso, le guance gonfie e un broncio da bimbo offeso a piegargli le labbra, e un improvviso desiderio di essere con lui lo assale. Sbuffa, seccato; potranno vedersi solo più tardi, alla festa organizzata da Kagami per festeggiare la fine delle superiori, e l'idea di dover aspettare così tanto di certo non è molto allettante.Continua a ripetertelo, superstar, digita, inviando il messaggio un attimo prima di sentire un corpo familiare collidere col suo; Satsuki ha gli occhi lucidi quando si volta a guardarla, e le guance appena imporporate, e Aomine sa con estrema certezza che tra poco la ragazza scoppierà a piangere. Si conoscono da quando erano in culla, dopotutto, dopo quasi diciott'anni sono in grado di prevedere le reazioni l'uno dell'altra con semplicità.
La abbraccia in silenzio, baciandole i capelli quando sente il primo singhiozzo e accarezzandole con affetto la schiena. Ci sono diverse persone che stanno guardando incuriosite nella loro direzione, ma basta un'occhiataccia di Aomine a farle voltare tutte: personalmente non gli interessa di cosa la gente pensa di lui, ma sa che Satsuki odia essere osservata durante quelli che considera i suoi momenti di debolezza. E nonostante a volte la voglia di strangolarla sia forte, è comunque la sua migliore amica: sanno che farebbero qualsiasi cosa l'uno per l'altra e viceversa, anche se sono entrambi – soprattutto Aomine – troppo orgogliosi per dirlo ad alta voce.
“Ssh,” mormora tra i suoi capelli, sentendola tremare come una foglia tra le sue braccia, e se la stringe più forte al petto. Non è un asso a consolare le persone con le parole, è di dominio pubblico, ma sa che Satsuki non si aspetta qualcosa del genere da lui; le sono sempre bastati semplici gesti d'affetto come un abbraccio e un bacio sulla fronte da parte sua.
“È finito anche questo,” sussurra, tirando su col naso e schiacciando la fronte contro il suo petto come fa ogni volta che si sente particolarmente in imbarazzo. “Siamo appena riusciti a tornare tutti insieme e ci stiamo separando di nuovo,” continua con un filo di voce, e Aomine la capisce meglio di chiunque altro: è stato lui ad allontanarsi per primo da tutti, e Satsuki l'ha seguito perché è quello che un'amica fa quando è preoccupata, come lei stessa gli ha detto quando finalmente aveva ricominciato a pensare come una persona normale. È inutile dire che non si era sentito in colpa alle sue parole, sarebbe una bugia fin troppo semplice da smascherare; era stato un egoista, e nonostante tutto Satsuki era rimasta al suo fianco, perdendo i contatti con quelle che considerava e considera ancora alcune tra le persone più belle e – soprattutto – strane che abbia mai conosciuto.
“Non sarà come l'ultima volta, Satsuki,” risponde, accarezzandole la schiena con dolcezza. “Siamo cresciuti, non abbiamo più tredici anni e la testa piena di niente,” continua, sorridendo nel sentirla esalare una risata tremula, e continuando a stringerla forte. “In teoria un po' siamo maturati.”
“Sottolineo in teoria,” commenta la ragazza dopo qualche minuto di silenzio, un po' più tranquilla di prima, alzando il viso e asciugandosi alla buona le lacrime con una manica del cardigan color crema che indossa; impreca quando si ricorda di essersi truccata, quella mattina, e geme esasperata quando trova il tessuto chiaro macchiato di nero. Le oscenità che escono dalla sua bocca fanno scoppiare a ridere Aomine e voltare alcuni compagni di classe che la fissano con gli occhi sgranati, come se fosse posseduta da chissà che entità maligna: poveri illusi, si sono tutti lasciati ingannare dai suoi modi da perfetta signorina.
“Ti sta vibrando il telefono,” gli comunica quando finalmente smette di imprecare, decidendo di arrotolare le maniche del cardigan per coprire la macchia. “Speriamo che Kise non si sia offeso perché non gli hai risposto subito.”
Aomine sbuffa un'altra risata, circondandole le spalle con un braccio e tirando fuori il telefono per poter leggere i messaggi dell'altro; ce ne sono solo due, decisamente un record per quel logorroico cronico.Come se potesse servire a qualcosa, cretino, non ti ho odiato quando te lo saresti meritato, non ti odierò sicuramente adesso, recita il primo, e Aomine si sente in colpa per la seconda volta nel giro di un quarto d'ora: non riesce a capire come abbia fatto Kise a non odiarlo, ci ha pensato più di una volta da quando si sono riavvicinati ma non ha trovato una risposta. Al suo posto, sicuramente l'avrebbe fatto. Non volevo essere cattivo, scusami. Dai un bacio a Momoi da parte mia, ci vediamo stasera da Kagami, dice il secondo, e questa volta Aomine si morde un labbro, a metà tra l'impazienza e l'eccitazione: stasera non arriverà mai abbastanza in fretta.

 

“Non riesco a credere che ci siamo diplomati,” commenta Kise con una risata, la testa posata contro una spalla di Aomine e i capelli che gli accarezzano la fronte mossi dalla brezza tiepida di quella sera; distoglie gli occhi dal cielo limpido e stellato sopra di loro, incrociando quelli dell'altro ragazzo, e intreccia le loro dita come se fosse la cosa più naturale del mondo. “Non avrei