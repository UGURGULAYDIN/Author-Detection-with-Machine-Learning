, lo sai? Una bruttissima persona.”

“E tu sei squallido. E sei anticlimatico proprio, quindi che vuoi da me?”

Io, per dire, da te volevo qualcosa di ben diverso di un paio di chiacchiere.

“Volevo dirti cose, ma evidentemente non le vuoi sentire.”

Come Alessio fa per allontanarsi, Gennaro glielo impedisce. Non gli getta le braccia al collo perché sarebbe imbarazzante, ma lo strattona per la felpa per tenerselo addosso, e ignora il sorrisetto soddisfatto con cui Alessio lo lascia fare, seguendo i suoi movimenti scoordinati con molta più grazia di quanto non sarebbe lecito visto il momento e la posizione.

“Allora mi vuoi sentire, eh? Non ero anticlimatico?”

“Alè.”

“Vuoi davvero sentire quello che ha da dire uno squallido come me?”

“Alè.”

Alessio lo capisce dal tono, con la nota petulante che lascia il posto a quella veramente impaziente, che quel richiamo è l’ultimo che Gennaro ha intenzione di concedergli prima di mollarlo come uno stronzo in quel bagno fetido.
Ride ancora, e quando la risata si spegne scuote la testa impercettibilmente, quasi a volersi schiarire le idee.
Da un momento all’altro, la sua espressione si fa più calma e più presente, le labbra che si stringono come quando si prepara mentalmente a dire qualcosa e la sua bocca si deve trattenere dal dirla subito ad alta voce.
È più lontano, adesso. Cerca gli occhi di Gennaro con una certa fermezza, e a Gennaro non è chiaro quando l’atmosfera sia cambiata di nuovo, ma improvvisamente l’aria si è fatta diversa ed è difficile tenere fisso lo sguardo.

“In realtà non è che volessi dire chissà cosa… Non vorrei aver creato delle aspettative… Volevo solo dirti grazie. Grazie per aver condiviso questa esperienza con me. Non avrei mai pensato di poter raggiungere questo, e sono sicuro che se non fossimo insieme non ci saremmo riusciti, perché da soli, o meglio da solo, parlo per me, ecco, da solo mi manca qualcosa. Ma non solo nella musica, in tutto. È stata la cosa più grande che io abbia mai fatto nella vita e sono sicuro che non la dimenticherò mai, nemmeno se dovessi vivere fino a cent’anni, e tu sarai sempre parte di questa cosa, e quindi, insomma, sembra strano non aggiungere niente dopo una aver concluso qualcosa di tanto enorme. E allora, ecco, grazie perché ci sei stato.”

Grazie perché sei quella cosa che mi manca per essere completo e resti qui accanto a me.

Gennaro ha la sensazione che il cuore gli stia per esplodere nel petto, o qualcosa di per lo meno simile, come se la sua gabbia toracica fosse troppo stretta troppo piccola troppo umana per contenere l’ondata devastante di sentimenti che lo travolge in quel momento.

È stupido, probabilmente, perché Alessio non è il tipo da fargli mai mancare un certo tipo di certezze, una certa quota di affetto puro che riesce ad esprimere come se fosse la cosa più semplice gli sia mai passata per le labbra, lui che certe volte se ne esce con i discorsi più assolutamente incomprensibili mai sentiti nella storia dell’umanità; è nella sua natura, mettere al centro del proprio universo le persone cui vuole bene e offrire loro un costante flusso di attenzioni, tale da farle sentire poco meno che un dono di Dio all’umanità, perché Alessio è buono come il pane e per quanto talvolta possa essere maldestro, non si nasconde dietro a un dito quando si tratta di sentimenti (quello stitico emotivamente, quello pavido, come al solito, è Gennaro. Gennaro che è petulante e passivo-aggressivo e tante volte si comporta da stronzo soltanto perché può, perché sa che con Alessio non rischia nulla. Gennaro che è tutto uno spigolo e non si sforza minimamente di rendersi più semplice, più maneggevole per gli altri, perché in una qualche maniera perversa l’idea che qualcuno si debba sforzare per stargli accanto e decida di farlo comunque, anche così, è capace di silenziare i mille dubbi e le mille ansie che ogni giorno gli popolano la testa).

Gennaro tutte queste cose le sa, le ha sempre sapute, perché è da quando si conoscono che si nutre sfacciatamente di quanto di meglio Alessio ha da offrire, come certi insetti che vivono succhiando via la linfa dai fiori più belli per tirare avanti un giorno di più, ma sentirsele dire ancora una volta, vedersele servire così, su un piatto d’argento, come un premio ben più ambito e più pregiato di quello che quella sera hanno perso (insieme), riesce comunque ad avere l’effetto di fargli tremare le gambe e di mandargli a puttane il cervello.

Quando gli prende il viso tra le mani e lo bacia, Gennaro non ci sta troppo a pensare.
Si sforza di tenere gli occhi chiusi, perché baciare qualcuno con gli occhi aperti è strano, però vorrebbe tanto vedere l’espressione sul suo volto e non semplicemente intuirla sotto le dita, con le guance che si tendono e poi si rilassano e poi si tendono ancora, in una sorpresa che che si scioglie in un sorriso che si infrange contro le labbra, per lasciare spazio infine a una fame che non riesce a controllare nemmeno per finta.

Grazie a te.

Grazie perché io non sarei mai riuscito a